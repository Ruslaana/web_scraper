{
    "version": "1.0",
    "document": {
        "id": "https://www_berlingske_dk/videnskab/sundhedskollaps-her-er-landet-med-hvert-fjerde-coronadoedsfald-paa",
        "title": "Sundhedskollaps: Her er landet med hvert fjerde coronadødsfald på kloden",
        "content": "Man skulle næsten ikke tro, at det kunne blive værre, end det allerede var. Men i nationen, der ufrivilligt blev udklækker af den bekymrende virusvariant P. 1 – og hvor en hel millionby flere gange er blevet grebet af decideretcoronarædsel– ser man i disse dage det højeste antal smittede og døde under hele pandemien. Hvilket ikke siger så lidt. Ifølge Berlingskes udregninger har Brasilien, der rummer 2,7 procent af verdens befolkning, haft 26,5 procent af samtlige klodens registrerede coronadødsfald i den forløbne uge. Altså over en fjerdedel. I den forgangne uge gik 15.209 brasilianere ifølge datafra Verdenssundhedsorganisationen (WHO) i graven af coronarelaterede årsager, og to dage i den seneste uge nåede dødstallet op over 2.800. Det vil sige over 400 flere på en enkelt dag, end Danmark har registreret i alt lige siden pandemiens start.  Situationen er med andre ord ude af kontrol og påvirker i alvorlig grad samtlige delstater i det store land med cirka 210 millioner indbyggere. Ifølge Brasiliens førende sundhedsmyndighed, Fiocruz, er landet nu i den værste sundhedskrise i sin historie, og ien udtalelsebetegner man situationen som »ekstremt kritisk i hele nationen«. Sundhedsvæsenet er i vidt omfang brudt sammen under det helt ekstraordinære pres fra coronapatienter. I 24 ud af landets 27 delstater er intensivpladserne på hospitalernes covid-19-afdelinger nået op på mindst 80 procent af kapacitetsgrænsen. Og i 15 af delstaterne har man nået mindst 90 procent af den tilgængelige kapacitet. »Der er tydelige tegn på, at vi er havnet i en fase med meget kritisk acceleration af epidemien, og at det er uden fortilfælde,« siger den brasilianske epidemiolog Jesem Orellana tilCNN. TilThe Guardianfortæller kardiologen Danilo Maksud fra Brasiliens rigeste og mest befolkningsrige delstat, São Paulo, at samtlige 20 intensivpladser på hans hospital er optaget. »Det er ikke kaos – vi er langt hinsides kaos,« fastslår han. Fra andre delstater er der forlydender om syge coronapatienter, der ankommer i ambulancer til komplet overfyldte hospitaler – hvorfor sundhedspersonalet ikke har andet valg end at lade patienterne blive i ambulancerne eller ligefrem efterlade dem på gaden foran hoveddørene. Presset på Brasiliens hospitaler er blevet så alarmerende højt, at mange coronapatienter må behandles på gaden eller i ambulancer. Her ankommer en patient til et hospital i provinshovedstaden Recife.Fold sammenLæs mereFoto: Genital Paparazzi/EPA/Ritzau Scanpix. Der er flere forklaringer på den alarmerende udvikling, men den afgørende peger mod den højrenationale præsident Jair Bolsonaro, der lige siden pandemiens start har sået alvorlig tvivl om alvorligheden af covid-19, og som har kæmpet en indædt kamp mod nedlukninger og maskebrug. Han har blandt andet kaldt covid-19 for »en let snue« og opfordret sine landsmænd til at holde op med »at klynke« over coronavirussen. Samtidig har han indtil for ganske nylig latterliggjort effekten af vacciner ogjoket med, at Pfizer-vaccinen kan »forandre folk til krokodiller«. Konsekvensen er, at Brasilien i alvorlig grad mangler vacciner i kampen mod den ukontrollable smitteudvikling. Oprindeligt havde regeringen lovet, at der ville være 46 millioner vaccinedoser til rådighed ved udgangen af denne måned. Men siden er estimatet sænket til 26 millioner, og aktuelt er kun 1,6 procent af befolkningen færdigvaccineret. Ifølge blandt andet CNN står smittebekymrede ældre og særligt sårbare i lange køer foran klinikker i håb om at blive vaccineret – i mange tilfælde blot for at få at vide, at man er løbet tør, og de må komme igen en anden dag. Men der er efter alt at dømme også en anden årsag til den dramatiske situation, og den hedder P.1. Det vil sige den stærkt problematiske variant af coronavirus, der sandsynligvis opstod i november i den nordlige provinshovedstad Manaus – muligvis verdens hårdest coronaramte millionby. Som følge af meget få detaljerede genetiske analyser af coronavirussen SARS-CoV-2 i Brasilien ved man ikke præcist, hvor meget varianten fylder i det brasilianske smittebillede. Men at dømme efter stikprøver, som sundhedsmyndigheden Fiocruz har foretaget, kan P. 1 sagtens drive halvdelen af smitten i landet aktuelt. Ifølge et større britisk-brasilianskstudieer P. 1-varianten i kraft af en række centrale mutationer tilsyneladende op mod to gange mere smitsom end gængse varianter. Det indebærer, at den formentlig er endnu mere smitsom end den engelske variant, B.1.1.7, der nu driver mindst 80 procent af coronasmitten i Danmark. Desuden ser P. 1 – ligesom den sydafrikanske variant, B. 1.3.5.1 – ud til i nogen grad at kunne omgå antistoffer, der er opbygget fra tidligere coronasmitte eller efter en vaccine. Hvorved man muligvis kan gensmittes. På den baggrund advarer den brasilianske mikrobiolog Natalia Pasternak om, at Brasilien kan være på vej til at blive en udklækker af endnu mere radikalt muterede varianter, som måske kan slippe helt uden om nutidens vacciner. Over for CNN fastslår hun, at den ukontrollable smittesituation i Brasilien reelt skabte P. 1-varianten, og at Brasilien nu er en »global fare«. På grund af manglende analysekapacitet i talrige lande ved ingen, hvor udbredt P. 1-varianten reelt er på verdensplan i dag. Den er hidtil opdaget i cirka 30 nationer, herundertotilfælde i Danmark, seks i Sverige og hele 153 i Italien. Men det virkelige omfang af P. 1-smitte er utvivlsomt langt større. ",
        "metadata": {
            "source": "https://www.berlingske.dk/videnskab/sundhedskollaps-her-er-landet-med-hvert-fjerde-coronadoedsfald-paa",
            "image_url": "https://berlingske.bmcdn.dk/media/cache/resolve/image_x_large/image/140/1402429/23696797-topshot-brazil-health-virus.jpg",
            "publication_time": "Søndag d. 21. marts 2021, kl. 19.25",
            "author": "Lars Henrik Aagaard",
            "related_links": [],
            "attachments": []
        }
    }
}