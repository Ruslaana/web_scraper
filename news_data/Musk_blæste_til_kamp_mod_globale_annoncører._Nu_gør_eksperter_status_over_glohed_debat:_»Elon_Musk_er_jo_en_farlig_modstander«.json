{
    "version": "1.0",
    "document": {
        "id": "https://www_berlingske_dk/virksomheder/musk-blaeste-til-kamp-mod-globale-annoncoerer-nu-goer-eksperter",
        "title": "Musk blæste til kamp mod globale annoncører. Nu gør eksperter status over glohed debat: »Elon Musk er jo en farlig modstander«",
        "content": "Igen, igen har rigmanden Elon Musk, der står i spidsen for medieplatformen X, placeret sig midt i orkanens øje, hvor han de seneste uger har været genstand for heftig debat. Første gang var, da han afholdt et to timer langtinterviewmed den amerikanske præsidentkandidat Donald Trump, der blev sendt direkte ud til Elon Musks knap 200 millioner følgere på det sociale medie X. Dernæst da han gav, hvad, man må formode, var en stor fuckfinger til EU, efter at EU-kommissær Thierry Breton sendte ham et brev med endirekte advarselom at få styr på den massive mængde skadeligt indhold, der florerer på X. »Take a big step back, and litterally fuck your face,«var ordlyden på det billede, som Musk delte på X som sit modsvar. Og endelig da hanblæste til kampmod en række store internationale virksomheder og indledte søgsmål mod blandt andet Mars, CVS Health, Unilever, Ørsted og brand-safety initiativet GARM for angiveligt at have aftalt et kollektivt boykot af X efter Musks overtagelse af platformen. Det skulle nemlig have kostet platformen milliarder i tabte annoncekroner, lyder devisen fra X. Virksomhedskollektivet GARM, der er en del af World Federation of Advertisers, var tvunget til at dreje nøglen om og droppe aktiviteterne på grund af manglende kapital og ressourcer, lød forklaringen. Nu melder flere spørgsmål sig om Musks søgsmål på bagtæppet af de seneste ugers begivenheder. Ét af dem handler om det signal, han med sine søgsmål sender til globale virksomheder. Hvad får rigmanden Elon Musk reelt set ud af at kaste sig ud i en juridisk kamp med potentielle annoncører? Efter Elon Musk satte sig ved roret for Twitter og omdøbte det til X, er annonceindtægterne næsten halveret. Det hænger ifølge eksperter sammen med den store mængde skadeligt indhold, der flyder på X, efter at Musk fyrede adskillige medarbejdere, der skulle håndtere og sortere i indholdet. Nu har Elon Musk kridtet banen tydeligt op, og der udspiller sig en magtkamp mellem X og en række globale annoncører, der ikke vil optræde ved siden af skadeligt eller ulovligt indhold på platformen. Men søgsmålet er en manøvre, der ifølge virksomhedsrådgiver Astrid Haug umiddelbart går imod hans egne ideologiske, liberale principper, da annoncørerne selv er frie til selv at bestemme, hvor de vil lægge deres penge. »Det går imod nogle af hans egne ideologiske synspunkter, at han er utilfreds med, at de ikke længere vil annoncere på X,« siger hun. Ikke desto mindre sender Elon Musk et klart og tydeligt signal med sine søgsmål. Han vil ikke finde sig i, at folk fortæller ham, hvad han skal gøre. Og så er søgsmålet en strategi, som han bruger for at markere sig i en konflikt, mener Astrid Haug. »Signalet er jo, at hvis du lægger dig ud med Elon Musk, i det her tilfælde via X, så kommer han efter dig, hvis han er utilfreds,« siger Astrid Haug: »Han vil gerne være den, der sætter spillereglerne for, hvordan det foregår på hans platform.« Der er imidlertid tvivl om, hvorvidt det er en sag, som Musk reelt set har en chance for at vinde. Men søgsmålet har den kraft, at det placerer Musk – og dermed også X – i centrum af den offentlige debat. »Det ene, han i hvert fald får ud af det, er opmærksomhed. Nu taler vi om X, og vi taler om Elon Musk. Han har lidt den samme adfærd, som man ser med Donald Trump; hvis der går for længe, hvor folk ikke tænker på ham eller taler om ham, så laver han et eller andet stunt,« siger Astrid Haug. Samme syn på sagen har Troels Johannesen, der er ekspert i virksomheders brug af sociale medier. Han peger på, at søgsmålene sandsynligvis er et mediestunt fra Musks side, der samtidig handler om at afskrække andre annoncører fra at fjerne sig fra X. »Det er et spil, der kører, og Elon Musk spiller spillet med alle de muskler, han kan, og prøver at afskrække andre,« siger Troels Johannesen. Men i modsætning til Astrid Haug mener han, at sagens natur ligger i tråd med det brand, som Elon Musk har skabt omkring sin egen person og X som medieplatform. »I den kamp, han er i gang med, vil han gøre op med det mainstream og gå sine egne veje, som han i øvrigt har gjort med sine andre forretninger,« siger medieeksperten. Med sine knap 200 millioner følgere på X og en formue på 227 milliarder amerikanske dollar er der næppe nogen tvivl om hverken den indflydelse eller den økonomiske ballast, som Elon Musk besidder. Det gør ham til en »farlig modstander«, vurderer Astrid Haug. »Elon Musk er jo en farlig modstander at have, fordi han har enormt mange penge. Han har enormt meget magt – både med sine penge og selvfølgelig også qua den indflydelse, han har i det offentlige rum, særligt på X,« siger hun. Berlingske har talt med Thomas Kragh, der er formand for Dansk Annoncørforening. Han stod i spidsen for GARM i dansk regi, brand-safety-initiativet under World Federation of Advertising, der efter søgsmålet fra X var tvunget til at dreje nøglen om og droppe deres arbejde. Han slår fast, at der »overhovedet ikke« er hold i de anklager, som Elon Musk kommer med. Selv tror han ikke, at Musk ville have en »jordisk chance« for at vinde sagen mod GARM. »Jeg kan ikke sætte mig ind i hans hoved eller forstå, hvad hans rationale er. Han får i hvert fald ikke annoncørerne til at komme tilbage på den måde,« siger Thomas Kragh. I kølvandet på søgsmålet fortæller han, at der er et nordisk brand-safety samarbejde på vej, der vil ligge i forlængelse af arbejdet med GARM, mellem Danmark og en række andre nordiske lande. »Der er ingen tvivl om, at det her er noget, vi opfatter som urimelig adfærd og som bøllelignende metoder, som vi ikke vil bukke under for,« siger direktøren.",
        "metadata": {
            "source": "https://www.berlingske.dk/virksomheder/musk-blaeste-til-kamp-mod-globale-annoncoerer-nu-goer-eksperter",
            "image_url": "https://berlingske.bmcdn.dk/media/cache/resolve/image_x_large/image/182/1826294/24772808-.jpg",
            "publication_time": "Torsdag d. 15. august 2024, kl. 17.47",
            "author": "Sarah Victoria Gratløv",
            "related_links": [],
            "attachments": []
        }
    }
}