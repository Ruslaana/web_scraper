{
    "version": "1.0",
    "document": {
        "id": "https://www_berlingske_dk/business/pressede-g7-ledere-skal-diskutere-verdens-oekonomi-i-japan",
        "title": "Pressede G7-ledere skal diskutere verdens økonomi i Japan",
        "content": "Både verdensøkonomien og flygtningekrisen udfordrer de fleste af de folkevalgte politikere, der torsdag tager hul på diskussionerne i byen Shima. Øverst på dagsordenen står økonomien ifølge nyhedsbureauet AFP. Mediet rapporterer, at lederne primært \"skal diskutere den vigtige rolle, som den finansielle og monetære politik har\". Den japanske vært, premierminister Shinzo Abe, står over for store økonomiske udfordringer inden det hjemlige valg i juli, og han håber på at få gennemført økonomiske tiltag ved mødet med de andre G7-landes ledere. Men det kan vise sig at blive svært. Abe er blevet kendt for at føre en ekspansiv finanspolitik, som ovenikøbet har fået tilnavnet \"Abenomics\". Men den slags politik falder ikke i god jord hos flere af de andre deltagende lande, mindst af alt Tysklands Angela Merkel.  Efter mere end ti år som forbundskansler er Merkel måske mere udfordret end nogensinde før på den hjemlige front, hvor flygtningekrisen har skadet hendes popularitet og vælgertilslutningen til hendes parti, CDU. Flygtningekrisen vil også komme til at fylde en del ved mødet. Det understreger EU-præsident Donald Tusk torsdag. »Det største ansvar ligger i Europa, men vi ønsker også, at det internationale samfund viser solidaritet og anerkender, at dette er en global krise,« siger Donald Tusk ved ankomsten til Japan.  Den franske præsident, François Hollande, står også over for en valgkamp, der truer med at splitte hans parti, Socialistpartiet. En række arbejdsmarkedsreformer har medført massedemonstrationer mod regeringen, og flygtningekrisen har fodret det højrenationale parti Front National. Briternes premierminister, David Cameron, står over for en anden slags afstemning. Ovenikøbet en afstemning, der kan ende med at sende briterne ud af EU.  Afstemningen om det såkaldte Brexit finder sted 23. juni, og det kan blive både et ja og et nej til, at Storbritanniens og EU's veje skilles. G7-topmødet vil vare to dage. ",
        "metadata": {
            "source": "https://www.berlingske.dk/business/pressede-g7-ledere-skal-diskutere-verdens-oekonomi-i-japan",
            "image_url": "https://berlingske.bmcdn.dk/media/cache/resolve/image_x_large/image/12/127960/13444905-g7.jpg",
            "publication_time": "Torsdag d. 26. maj 2016, kl. 08.11",
            "author": null,
            "related_links": [],
            "attachments": []
        }
    }
}