{
    "version": "1.0",
    "document": {
        "id": "https://www_berlingske_dk/indland/de-er-pressede-desperate-og-i-graad-seksuel-afpresning-boomer-og-ofrene",
        "title": "De er pressede, desperate og i gråd: Seksuel afpresning boomer, og ofrene efterlades magtesløse",
        "content": "Peters mobil brummer og lyser op. »Jeg har en video med dig, som du ikke ønsker, at andre skal se,« lyder beskeden fra Freya. Hans hjerterytme galoperer, for aftenen før gjorde han noget på FaceTime, han aldrig havde gjort før. Det var kun lidt over en uge siden, de to havde matchet på Tinder og sidenhen været i daglig kontakt. Men en lynhurtig, falsk romance ender som et mareridt for Peter. »Du skal overføre 4.000 kroner nu, hvis du vil undgå, at videoen bliver delt,« lyder en ny besked fra Freya efterfulgt af et skærmbillede, der viser Peters venneliste på Facebook. Her figurerer både hans far og mor, en gammel ven, en masse bekendte og hans nye chef. Endnu et screenshot toner frem på skærmen, og det løber Peter koldt ned af ryggen, at han kan genkende silhuetten af sig selv og sin lejlighed i baggrunden. Han tænker, at billedet må være fra FaceTime-opkaldet, hvor han blottede sig selv for hende. »Vil du have, at jeg sender videoen til alle dine venner på Facebook? Jeg skal have 6.000 kroner for at lade være. NU!« fortsætter kavalkaden af trusler. Til sidst giver han efter for afpresningen og overfører 6.000 kroner – i alt ender han med at overføre 45.000 kroner den dag. Peter er blevet offer for det såkaldte internetfænomen sextortion – en form for seksuel afpresning, hvor gerningsmænd økonomisk afpresser andre med truslen om at dele nøgenbilleder af dem med familie og bekendte. Peters beretning er anonym og afgivet til StopChikane, som gratis og fortroligt rådgiver mennesker, der er blevet udsat for en digital krænkelse. Men han er langtfra den eneste, der er endt i kløerne på ondsindede og grådige afpressere,viser nye tal fra Rigspolitiet i et svar, justitsminister Peter Hummelgaard (S) har givet til Folketinget. Anmeldelser om seksuel økonomisk afpresning er nemlig mere end fordoblet siden 2020, hvor politikredsene fik 250 anmeldelser om seksuel økonomisk afpresning – i 2022 lå tallet på 603. Det sker blandt andet, efter at flere medier for alvor er begyndt at sætte fokus på emnet, hvorfor det også er svært at slå fast, om sextortion forekommer oftere, eller om folk i højere grad anmelder det. Men den voldsomme udvikling overrasker ikke Carina Ringive. Hun er ekspert i forebyggelse af digitale krænkelser og rådgiver hos Red Barnets SletDet-rådgivning, hvor unge under 18 kan ringe anonymt og få hjælp. »Vi får helt bestemt mange flere henvendelser, og vi taler ugentligt med både drenge og piger, som bliver udsat for afpresning.« Hun oplever seksuel, økonomisk afpresning som et støt stigende problem, og det er et tema, som fylder meget i Red Barnets rådgivning. Carina Ringive fortæller, at hun på ugentlig basis taler med børn, som med desperation og gråd i stemmen ringer ind for at få hjælp. »De kan hverken tale med venner eller forældre om det, fordi det er så tabuiseret, og den største bekymring er, at venner og familie skal se nøgenbilleder af dem,« siger hun. I justitsministerens svar til Folketingets retsudvalg oplyser politikredsene sammenfattende, at de forventer en yderligere stigning i den her type anmeldelser. Samtidig oplyser politiet, at der må forventes at være et stort mørketal, fordi forurettede generelt er tilbageholdende med at anmelde sager af den her karakter. I Red Barnets SletDet-rådgivning anbefaler de altid, at man ikke giver efter for afpresningen og samtidig blokerer afpresseren. »Det hjælper hverken at sende penge eller mere intimt indhold,« lyder erfaringen fra Carina Ringive, som lægger vægt på, at det er vigtigt at samle beviser med screenshots, inden man blokerer afpresseren, så man kan lave en fyldig politianmeldelse. Og så er det helt afgørende, at de forurettede rækker ud efter hjælp, men den del er ofte forbundet med en stor flovhed, siger hun: »De er meget, meget pressede og desperate og oftest i gråd. Det er børn, der virkelig har en følelse af at have mistet kontrollen og sidder bange og alene.« Politiet oplyser yderligere, at sagerne om sextortion generelt er meget vanskelige at efterforske, fordi de mistænkte typisk opererer fra udlandet og er gode til at sløre deres digitale spor. Endvidere er dansk politi afhængig af samarbejdsvilje og lovgivning i det pågældende land, hvilket kan gøre det vanskeligt at finde frem til gerningspersonerne, lyder det.",
        "metadata": {
            "source": "https://www.berlingske.dk/indland/de-er-pressede-desperate-og-i-graad-seksuel-afpresning-boomer-og-ofrene",
            "image_url": "https://berlingske.bmcdn.dk/media/cache/resolve/image_x_large_vertical/image/164/1646467/24346174-rb-plus-infektioner-ger-risiko-for-psykisk-sygdom.jpg",
            "publication_time": "Onsdag d. 15. februar 2023, kl. 12.09",
            "author": "Daniel Tidemann",
            "related_links": [],
            "attachments": []
        }
    }
}