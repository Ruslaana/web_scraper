{
    "version": "1.0",
    "document": {
        "id": "https://www_berlingske_dk/internationalt/berygtet-seriemorder-faar-doedsstraf-for-drab-paa-ti-kvinder",
        "title": "Berygtet seriemorder får dødsstraf for drab på ti kvinder",
        "content": "En dødsdom har mandag sat et punktum i sagen om en af de mest opsigtsvækkende seriemordere i USA's historie. Den tidligere skraldemand Lonnie David Franklin Jr. er ved en domstol i Californien blevet dømt til døden for at have begået drab på ni kvinder og en 15-årig teenagepige. Det skriver BBC. Drabene fandt sted i millionbyen Los Angeles i løbet af en periode på tre årtier, og han blev givet tilnavnet »The Grim Sleeper«. Navnet skyldes, at Franklin tilsyneladende gik under jorden i 13 år efter at have dræbt syv af kvinderne mellem 1985 og 1988, før han begik tre nye drab efter 2001. Han blev anholdt i 2010. Det var dna-beviser, der fældede den nu 63-årige Franklin. Ofrene var primært prostituerede og stofmisbrugere, som blev skudt eller kvalt.  De fleste af drabene skete i en fattig bydel i Los Angeles, og ligene blev fundet i baggårde eller skraldespande i området. En jury kom i maj frem til, at Franklin er skyldig i alle drabstiltalerne. Derudover blev han også kendt skyldig i drabsforsøg på en kvinde, som mirakuløst overlevede at blive skudt, voldtaget og skubbet ud af en bil i 1988. Mandag var det en enig jury, som dømte Franklin til døden for sine forbrydelser, skriver nyhedsbureauet dpa. Dommen vil ifølge BBC blive formaliseret ved en senere høring. Politiet forbinder »The Grim Sleeper« med yderligere fem drab, som har fundet sted mellem 1988 og 2002. Disse sager har dog ikke været for retten, da politiet ikke ville trække sagen i langdrag. Ifølge dpa menes det, at Franklin har begået helt op til 25 drab.  /ritzau/",
        "metadata": {
            "source": "https://www.berlingske.dk/internationalt/berygtet-seriemorder-faar-doedsstraf-for-drab-paa-ti-kvinder",
            "image_url": "https://berlingske.bmcdn.dk/media/cache/resolve/image_x_large/image/9/98143/13581082-file-photo-of-lonnie-david-fra.jpeg",
            "publication_time": "Tirsdag d. 07. juni 2016, kl. 02.17",
            "author": null,
            "related_links": [],
            "attachments": []
        }
    }
}