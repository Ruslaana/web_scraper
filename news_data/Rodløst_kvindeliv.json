{
    "version": "1.0",
    "document": {
        "id": "https://www_berlingske_dk/boganmeldelser/rodloest-kvindeliv",
        "title": "Rodløst kvindeliv",
        "content": "På bagsiden af Lisbeth Bruns tredje roman i Lendrup-serien, »Som brødre vi dele« påstår forlaget, at bogen kan læses selvstændigt, men hvor ville det dog være tungt at mangle fortællingerne fra de to foregående gode bøger. Tænk, hvis jeg i den nye romans beretning om den tykke bortadopterede Helles voksne tilbagevenden til Lendrup ikke havde den skønne fortælling om hendes mor Marie fra den forrige bog »Det du mister« at læne mig op ad. Ligeså stærk fortællingen om Maries kvindeliv fremstod, ligeså rodløst ligegyldig fremstår den selvmedlidende Helle. Helle er Maries datter, som blev bortadopteret ved fødslen, fordi Villy, som Marie var husbestyrerinde hos, ikke ville brødføde endnu en horeunge. Marie var kommet til Lendrup og Villys gård med en lille dreng i hånden og et barn i maven. Marie blev af Villy tvunget til at bortadoptere den nyfødte datter Helle, og som ung kvinde opsøgte hun allerede i »Det du mister« Villy og Marie. Helle fik ansættelse på Villys rideskole og kredsede om den familie, som hun ikke havde fået lov at blive en del af. Vi har hørt om det hele i »Det du mister«, men nu skal vi så høre det igen i »Som brødre vi dele«, der har karakter af efterskrift. Marie og Villy er blevet skilt, Helle er delvist optaget i familien, selvom Marie og Villys fælles søn ikke vil vide af hende. Det vil Villy sådan set heller ikke og, hvorfor skulle han også det, hun er jo ikke hans datter? »Piv« svarer bogen, det er nu så synd. Villys død indleder »Som brødre vi dele«, og det berettes, hvordan en slankere coach-udgave af Helle, bryder med byliv og kæreste for at flytte tilbage til Lendrup, hvor hun lejer Villys gård. Det er ikke let, men Helle skal nok sejt og gævt klare sig, for naturen rykker ligesom tættere på, når man flytter på landet. Og hun forsoner sig langsomt med fortiden. Selv den bror, der ikke ville kendes ved hende, må til sidst bøje sig mod hende. Eller måske er det mest, fordi han er blevet så syg, at han ikke længere kan modsætte sig. »Som brødre vi dele« hedder romanen. Hvorfor den hedder sådan, har jeg slet ikke lyst til at gætte på, for jeg deler ikke bogens selvmedlidende præmis: At det er så synd, så synd for Helle. At jeg får det sådan, er forfatterens ansvar. Det er forfatterens pligt at lokke læseren ind i fortællingen, så man godtager samtlige præmisser, fordi de som godbidder bliver slugt side for side. Men Helle er for ligegyldig til, at man får lyst til at indtage hende under nogen form. Glade Lisbeth Brun-læsere vil undre sig over en roman, hvis hovedindhold så let som ingenting kunne have været et par ekstra kapitler i hendes forrige bog. En dum skuffelse, som først bliver dulmet, når vi får en ny frisk fortælling fra Lisbet Brun.",
        "metadata": {
            "source": "https://www.berlingske.dk/boganmeldelser/rodloest-kvindeliv",
            "image_url": "https://berlingske.bmcdn.dk/media/cache/resolve/image_x_large/image/59/596745/5750379-bog.jpg",
            "publication_time": "Fredag d. 26. oktober 2012, kl. 22.30",
            "author": null,
            "related_links": [],
            "attachments": []
        }
    }
}