{
    "version": "1.0",
    "document": {
        "id": "https://www_berlingske_dk/metropol/et-lille-bid-i-haven-satte-stopper-for-karrieren-efter-25-aar-som-leder",
        "title": "Et lille bid i haven satte stopper for karrieren: Efter 25 år som leder måtte 59-årige Michael lade sig pensionere",
        "content": "Der er et før og et efter august 2021 i Michael Geilagers liv. Et før og et efter en sommerdag med havearbejde i sommerhuset. Et før og et efter et møde med en lille mide. Den dag i haven i Marielyst på Falster blev skolelederen gennem mange år på Vallerødskolen i Hørsholm bidt i låret af en skovflåt uden at opdage det. I dag, mindre end to år senere, er han hverken skoleleder eller i arbejde. Derimod er han efter et arbejdsliv som skolemand siden 1988 og omkring 25 år som skoleleder i Nordsjælland gået på tjenestemandspension. 59-årige Michael Geilager vurderer umiddelbart selv, at han ikke kommer til at arbejde igen. Ene og alene, fordi han den sommerdag for snart to år siden blev bidt af en skovflåt og først fandt ud af det, da det var for sent. Først et halvt år senere, og efter den ene advarsel efter den anden fra kroppen, fik han bekræftet det, han længe selv havde haft en mistanke om. Flåten havde smittet ham. Michael Geilager var, skulle det senere vise sig, ramt af såkaldt lyme-neuroborreliose, en neurologisk lidelse, som der årligt bliver konstateret omkring 180 tilfælde af herhjemme. Altså alvorlig borrelia. Berlingske møder Michael Geilager til et interview i sommerhuset på Falster. Han har indvilget i at fortælle om den sygdom, der på mindre end to år har vendt op ned på hans ellers så aktive liv. Selvom han godt ved, at han efter interviewet »skal ind og have en lur og formentlig er træt de næste par dage«. »Lige nu, når jeg er frisk, er der ikke noget. Så er det som før. Men det kommer, og så skal jeg lede efter ordene,« forklarer han: »Folk siger, at de ikke kan mærke noget på mig. Men det er, fordi jeg koncentrerer mig så meget. Bagefter er jeg enormt træt.« Michael Geilager har det, han selv beskriver som et »usynligt handicap«. Han lader sig interviewe for at minde om andre om, hvor vigtigt det er at tjekke kroppen for flåter efter en tur i det grønne. Om det så er havearbejde eller skovtur. Michael Geilager er gået på tjenestemandspension før tid på grund af en sygdom, der trætter ham og påvirker hans kognitive evner. Han kan dog sagtens passe de huslige pligter i hverdagen derhjemme.Fold sammenLæs mereFoto: Soren Bidstrup. For at minde andre om ikke at give op ved mistanke om at være blevet smittet af en flåt, selvom lægen måske ikke kan se det. »Man skal tage det alvorligt, man skal tjekke sig selv for flåter og huske at få dem fjernet, ellers kan de få store konsekvenser,« siger han: »Og så skal man huske, at hvis man tror, at man har fået borrelia, så skal man insistere på at få det undersøgt.« Som oftest er det de helt små flåter, kaldet nymfer, der bider, og omkring 15 procent af dem herhjemme bærer borrelia-bakterier. Det er uklart, hvor mange der hvert år bliver mere eller mindre syge af borrelia herhjemme, men måske er det ifølge eksperter et par tusinde. Michael Geilager fik ikke selv tjekket sin krop efter arbejdet i haven den dag i august 2021. Han opdagede aldrig flåten. Senere udviklede han ellers en stor rød plet eller corona på sit lår, hvilket er et typisk symptom på et bid fra en flåt inficeret med borrelia. Det blev dog vurderet, at han var blevet stukket af en mitte. En art blodsugende myg. Derfor blev han ikke behandlet med antibiotika, som ellers bliver brugt mod borrelia. Hvilket han accepterede. Selvom han stadig havde en mistanke om at være blevet bidt af en flåt. August blev til efterår og mere havearbejde på Falster med at grave og flytte træer. Og ondt i venstre ben. Hvilket han ikke tænkte mere over. Benet var nok bare overanstrengt. Akillessenen var jo også ødelagt. Det var første gang, Lyme-neuroborreliosen viste sit grimme ansigt. Det skete igen i december 2021, da hans skole som resten af landet kæmpede med corona. »Pludselig,« fortæller han, »kunne jeg mærke, at jeg var presset«. Han havde svært ved at koncentrere sig, han kunne ikke følge med, og det kulminerede, da han på et kursus måtte opgive at holde et oplæg og ikke evnede at skrive til skolens forældre på Aula. Han var stresset, tænkte han, og tog på en forlænget juleferie. Men i januar 2022 var han lige ved at falde et par gange på sit kontor. Venstre fod hang som en dropfod. »Den var helt følelsesløs. Jeg kunne ikke vippe med tæerne,« husker han. Vurderingen var, at han måske havde udviklet en diskusprolaps. Han forstod det ikke. Han havde da ikke rygproblemer. Hvilket en scanning bekræftede. »I februar eller marts begynder jeg at tænke, at det her må have noget at gøre med det flåtbid,« fortæller han. På det tidspunkt sov han hver dag efter arbejde en time hjemme i Humlebæk. Michael Geilager var så træt, så træt. »Jeg havde ikke overskud til andet end at arbejde,« fortæller han. Så fik han taget en blodprøve. Den afslørede, at han havde haft borrelia, hvilket en rygmarvsprøve senere bekræftede. Hjernen var ramt. »Jeg husker det tydeligt. Det var fredag, klokken var 14.30, jeg sad på kontoret, da en overlæge fra Hillerød Sygehus ringede og sagde: Tag på apoteket lige nu, og hent den penicillin, der er udskrevet til dig,« forklarer Michael Geilager. Beskeden fra lægen var klar: Betændelse i hjernen er ikke at spøge med. »Infektionen blev slået ned. Efter jeg havde gået med den fra august til marts,« siger han: »Men skaden var sket, og det har jeg bøvlet med lige siden.« Han blev henvist til Rigshospitalets såkaldte borreliaklinik, hvor en læge formanede ham om nu ikke at arbejde for meget. »Jeg sagde: »Ja, ja, det skal jeg nok«. Men gjorde det alligevel,« husker han. Men han mistede overblikket. »Jeg kunne ikke følge med og lavede store fejl,« forklarer han. Helt galt gik det, da han i maj sidste år skulle planlægge næste skoleårs forbrug af lærere. »Det er tusindvis af timer, der skal fordeles. Det hele skal gå op. Jeg brugte gamle tal og regnede helt forkert,« siger han: »Det rystede mig. Det er så grundlæggende vigtigt, at det ikke må gå galt. Det er sådan noget, man tjekker 100 gange. Det er sådan noget, man kan miste sit job på.« Han fortsatte dog med at arbejde og »trak på al min rutine og gjorde lige det, der skulle til«. Til sidst måtte han erkende, at han bare prøvede at snyde sig selv. Han blev delvist sygemeldt lige før sommerferien 2022. Efter sommerferien vendte han tilbage som skoleleder på Vallerødskolen for det, der skulle vise sig at være sidste gang. »Jeg starter på 80 procent. Men det er svært. Enten er man den, eller så er man den ikke,« siger han. Han var grådlabil, han blev mere og mere presset, og efter et møde på rådhuset brød han helt sammen. Han var også begyndt at snuble igen og var faldet, så lang han var, i skolegården. Du vidste godt hvorfor? »Ja, min souschef sendte mig hjem.« Mindre end en uge senere fik han af Hvidovre Hospitals hjerneskadeklinik besked om at sygemelde sig på fuld tid. 59-årige Michael Geilager er netop gået på pension efter 26 år som skoleleder: På grund af flåtbid for snart to år siden.&nbsp;Fold sammenLæs mereFoto: Soren Bidstrup. »De lavede undersøgelser af mine kognitive evner og nåede frem til, at jeg har begrænsninger og ikke kunne passe mit arbejde,« fortæller han: »Det var jeg også nået frem til.« Han er, som han siger, »blevet langsommere«. »Hvis jeg bliver presset på tid eller mange oplysninger, så falder tempoet meget. Min korttidshukommelse og arbejdshukommelse er dårlig, og jeg har svært ved at holde mange bolde i luften.« Dertil kommer den såkaldte hjerneskadetræthed, der er »helt anderledes voldsom« end almindelig træthed. Han blev sygemeldt på fuld tid sidste efterår, og i maj i år gik han på pension. Det blev i juni markeret med en velbesøgt reception den ene dag, og den anden dag – på sidste skoledag – sagde han farvel til de 650 elever på den skole, hvor han havde været leder i 26 år. »Det var hårdt. Men det var også godt. Jeg havde et stort behov for at sige farvel,« forklarer Michael Geilager. I dag er han er stadig ved at vænne sig til livet som pensioneret skolemand Han kan stadig læse en bog og følge med. Hverdagslivet »fungerer fint«, som han siger, men han har umiddelbart svært ved at se sig selv i stand til at varetage et arbejde igen. »Sådan noget som at køre bil gør mig så træt. Antallet af indtryk betyder meget,« siger han. For nylig var han sammen med hustruen Birgitte og børn og børnebørn på ferie, og i lufthavnen fik han endnu en hilsen fra flåten. »Jeg blev helt overvældet af indtryk. Alle de informationer, larm og tidspres. Det bliver jeg presset af,« fortæller han. Michael Geilager går nu til neuropsykolog, hvor han arbejder med at lære at planlægge og prioritere: »Hvad jeg kan, hvad jeg ikke kan, og hvor meget jeg kan.«",
        "metadata": {
            "source": "https://www.berlingske.dk/metropol/et-lille-bid-i-haven-satte-stopper-for-karrieren-efter-25-aar-som-leder",
            "image_url": "https://berlingske.bmcdn.dk/media/cache/resolve/image_x_large/image/169/1694379/24473644-.jpg",
            "publication_time": "Søndag d. 09. juli 2023, kl. 18.14",
            "author": "Jens Ejsing",
            "related_links": [],
            "attachments": []
        }
    }
}