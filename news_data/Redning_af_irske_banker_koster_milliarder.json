{
    "version": "1.0",
    "document": {
        "id": "https://www_berlingske_dk/virksomheder/redning-af-irske-banker-koster-milliarder",
        "title": "Redning af irske banker koster milliarder",
        "content": "Torsdag offentliggjorde den irske regering, at den har regnet sig frem til en pris på 255 milliarder kroner, hvis landets pengeinstitutter skal overleve finanskrisen. Specielt en bank, storbanken Anglo Irish Bank, trækker tænder ud. - Desværre voksede denne bank til halvdelen af vores årlige velstand, og hvis en bank af den størrelse går ned, vil det betyde, at selve landet bliver insolvent, siger den irske finansminister, Brian Lenihan, til AFP. Prisen for redningsaktionen svarer til en tredjedel af Irlands bruttonationalprodukt eller hele landets årlige skatteindtægter. Redningsaktionen betyder, at landets budgetunderskud vokser til 32 procent af BNP med udgangen af 2010. Det ligger milevidt fra EU's krav om et underskud på blot tre procent, og er næsten en tredobling af det hidtil ventede underskud på 11,6 procent af BNP. Lenihan forsikrer dog EU's medlemsstater om, at Irland stadig vil mindske landets budgetunderskud, så det lever op til EU's krav senest ved udgangen af 2014. På et eurogruppemøde i Bruxelles torsdag blev udmeldingerne fra Irland positivt modtaget. - Vi ser disse gennemarbejde beregninger som en vigtig faktor i genrejsningen af de irske banker. Vi støtter det og står sammen med det irske folk i disse svære tider, siger Jean-Claude Trichet, formand for den europæiske centralbank. Trichet ser nu frem til, at Irland i november afleverer en fireårig plan for, hvordan landet kommer ud af sine økonomiske problemer.",
        "metadata": {
            "source": "https://www.berlingske.dk/virksomheder/redning-af-irske-banker-koster-milliarder",
            "image_url": "https://berlingske.bmcdn.dk/media/cache/resolve/image_x_large/image/38/388771/2842454-pix-irland-flag-biz.jpg",
            "publication_time": "Torsdag d. 30. september 2010, kl. 15.39",
            "author": null,
            "related_links": [],
            "attachments": []
        }
    }
}