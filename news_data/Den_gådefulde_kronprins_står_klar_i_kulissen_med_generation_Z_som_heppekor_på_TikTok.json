{
    "version": "1.0",
    "document": {
        "id": "https://www_berlingske_dk/internationalt/den-gaadefulde-kronprins-staar-klar-i-kulissen-med-generation-z-som",
        "title": "Den gådefulde kronprins står klar i kulissen med generation Z som heppekor på TikTok",
        "content": "Kronprins Hassan var på vej hen til sin hædersplads ved en religiøs ceremoni, da en minister fik forvildet sig et par skridt frem foran ham. Den slags brud på etiketten går ikke i kongeriget Marokko, og mens hele landet fulgte med via tv, greb tronarvingen resolut fat i den formastelige politiker og trak ham på plads. En arrogant og ydmygende gestus, kan man mene. Men også et vidnesbyrd om handlekraftig beslutsomhed. Karakteregenskaber, som den 21-årige prins – muligvis inden længe – får god brug for. Det var i hvert fald sådan, episoden, der fandt sted under sidste års ramadan,blev udlagt af Hassans talrige jævnaldrende fanspå TikTok. Kronprins Hassan i samtale med Emmanuel Macron under gallamiddagen i forbindelse med den franske præsidents besøg i Marokko sidst i oktober.Fold sammenLæs mereFoto: Ludovic Marin/AFP/Ritzau Scanpix. For mange unge marokkanere repræsenterer kronprinsen, der ligesom dem er født i årene omkring årtusindskiftet, ikke blot en tiltrængt, ny start. De mener også at vide, at han sammen med fornavnet og en vis fysisk lighed har arvet sin farfars stærke personlighed og karisma. At Hassan 2., der regerede det nordafrikanske land fra 1961 til 1999, også forfulgte politiske modstandere skånselsløst, betyder tilsyneladende mindre. Marokkos generation Z vil have en fast hånd tilbage på roret i en usikker verden, og det skal helst være så hurtigt som muligt. Årelange rygter om, at kong Muhammed 6. snart kan blive tvunget til at abdicere, er de seneste måneder taget til. Da Frankrigs præsident, Emmanuel Macron, i slutningen af oktober besøgte Marokko, var den 61-årige monark så svækket, at han måtte støtte sig til en stok. Et par dage senere, mens et par nye ministre blev taget i ed, sad han og faldt sammen på tronen og havde svært ved at holde hovedet på plads. Senere har hoffet ganske vist offentliggjort billeder af kongen, der i tilsyneladende fin form, hygger med kronprins Hassan og prinsesse Khadija under et af sine mange besøg i Paris.  Sa Majesté le Roi Mohammed VI fait une nouvelle apparition, empreinte de simplicité et de tendresse aux côtés de ses enfants, le Prince Héritier Moulay El Hassan et la Princesse Lalla Khadija, ajustant l'écharpe de sa fille dans un geste parental attentif et bienveillant.pic.twitter.com/huBEFIsl2R Men det ændrer ikke på, at der kun er skind og ben tilbage af den engang lidt overvægtige Muhammed. Han har to gange siden 2018 gennemgået komplicerede operationer i hjertet og er desuden plaget af fordøjelsesproblemer samt –ifølge nogle medier– kraftig astma. Lægger man dertil, at kongen længe har virket uinteresseret i sit job og mere optaget af at nyde livet, virker en snarlig abdikation sandsynlig. Det er ikke mindst dette manglende engagement på grænsen til arbejdsvægring, der får mange – også ældre marokkanere – til at længes efter et tronskifte. Det tegnede ellers lovende, da Muhammed i 1999 indledte sin regeringsperiode med brask og bram. De mest brutale folk fra farens regime blev omgående udrenset, hans harem nedlagt, og en demokratisering sat i gang. Men allerede efter et par år mistede den nye monark sin reformiver samt iver i det hele taget. Marokko blev ganske vist på papiret et konstitutionelt monarki, men reelt fortsatte den traditionelle elite omkring kongehuset med at bestemme det meste. Og selvom det nordafrikanske land har oplevet stabil økonomisk vækst og en tiltrængt modernisering af sin infrastruktur, lever store dele af befolkningen fortsat i fattigdom. Først tre dage efter et voldsomt jordskælv, der i september sidste år dræbte næsten 3.000 i det sydlige Marokko, dukkede Muhammed 6. op og stillede sig i spidsen for nødhjælpsarbejdet.Fold sammenLæs mereFoto: Bulent Kilic/AFP/Ritzau Scanpix. På det personlige plan er marokkanerne trætte af Muhammeds ofte flere måneder lange ferier med Frankrig og Gabon som de foretrukne destinationer. Eksempelvis var det i hele tre døgnumuligt at komme i kontakt med kongen, efter at et jordskælv sidste efterår dræbte næsten 3.000 i det sydlige Marokko. Et fravær, der kortsluttede landets ekstremt topstyrede beslutningsproces og dermed nødhjælpsindsatsen. At Muhammed, der i 2018 blev skilt fra sine børns mor, Salma Bennani, ifølge vedholdende forlydender er homoseksuel, har ikke gjort populariteten større i det konservative land. Vil det alt sammen – som kronprins Hassans TikTok-tilhængere er overbeviste om – blive bedre, når han overtager tronen? Eksperter i det marokkanske kongehus har det lidt ligesom kremlologer under Den Kolde Krig. De kan komme med kvalificerede gæt, men ved reelt ikke det store om, hvad der foregår bag paladsets hermetisk lukkede døre. Det vides, at Hassan dyrker basketball, hesteridning og kitesurfing – samt at han er en habil trommeslager. Kronprins Hassan ankommer sammen med prins Joachim til begravelsen af den tidligere franske præsident Jacques Chirac i 2019.Fold sammenLæs mereFoto: Martin Bureau/AFP/Ritzau Scanpix. Han læser statskundskab på et universitet nær Marrakesh og bruger en del tid på at dyrke et godt forhold til de væbnede styrker, hvilket er livsvigtigt for hans fremtid på tronen. Omgangsformen er fri, men samtidig er kronprinsen – hvilket episoden ved ramadanfesten viser – særdeles bevidst om sin rolle i Marokkos tusindårige monarki. Og endelig mener nogle som allerede nævnt – ind gennem sprækkerne i det royale panser – at kunne skimte Hassan 2.s stærke personlighed i en moderne form. Det sidste er set med vestlige øjne en god nyhed. I hvert fald hvis den næste Hassan i det næsten 400 år gamle Alawi-dynasti også ligner sin farfar, når det handler om udenrigspolitisk orientering. Det er ikke mindst Hassan 2.s fortjeneste, at Marokko blev – og fortsat er – såvel EUs som USAs mest solide allierede i en stadig mere ustabil del af verden. Den marokkanske kronprins sammenlignes af mange med sin farfar, Hassan 2., der her møder USAs mangeårige udenrigsminister og sikkerhedsrådgiver Henry Kissinger.Fold sammenLæs mereFoto: Afp Photo/AFP/Ritzau Scanpix. Blot 13 kilometer adskiller det nordafrikanske land fra Spanien på Gibraltarstrædets smalleste sted. Et tæt samarbejde om bekæmpelse af såvel irregulær migration som islamistisk terror og narkosmugling er livsvigtigt for Europa. Geopolitisk udgør Marokko et bolværk mod russisk indflydelse i regionen, hvor en mængde lande de seneste år har kappet båndene til den tidligere kolonimagt Frankrig. Det ville derfor være en decideret katastrofe, hvis Hassan også vælger at lægge kursen om, når han formentlig inden længe overtager magten. Det tyder intet imidlertid på. Og skulle den kommende konge sammen med handlekraften have arvet sin farfars brutalitet, er der næppe andet for end at tage det med i købet. Så længe han nøjes med at irettesætte overivrige ministre i den bedste sendetid, går det vel også. Martin Tønner er Berlingskes korrespondent i Sydeuropa",
        "metadata": {
            "source": "https://www.berlingske.dk/internationalt/den-gaadefulde-kronprins-staar-klar-i-kulissen-med-generation-z-som",
            "image_url": "https://berlingske.bmcdn.dk/media/cache/resolve/image_x_large_vertical/image/186/1863125/24842696-moroccos-king-mohammed-vi-accompanied-by-crown-p.jpg",
            "publication_time": "Søndag d. 01. december 2024, kl. 19.27",
            "author": "Martin Tønner",
            "related_links": [],
            "attachments": []
        }
    }
}