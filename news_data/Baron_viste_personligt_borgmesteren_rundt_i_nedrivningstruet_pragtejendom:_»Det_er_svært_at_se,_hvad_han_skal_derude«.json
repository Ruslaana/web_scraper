{
    "version": "1.0",
    "document": {
        "id": "https://www_berlingske_dk/kultur/baron-viste-personligt-borgmesteren-rundt-i-nedrivningstruet-pragtejendom",
        "title": "Baron viste personligt borgmesteren rundt i nedrivningstruet pragtejendom: »Det er svært at se, hvad han skal derude«",
        "content": "Lige inden Hørsholm Kommunes konservative borgmester, Morten Slotved, kunne holde juleferie sidste år, lagde han vejen forbi en ejendom, som netop nu har manges bevågenhed. »Besigtigelse Smidstrupøre,« fremgik det af borgmesterens kalender 19. december 2023, og der var sat halvanden time af til besøget på Smidstrupørevej i Rungsted, hvor også kommunens tekniske direktør, Marie Guldborg, og ejendommens nye ejer, baron, milliardær og skibsreder Johan Wedell-Wedellsborg, var til stede. Det viser en aktindsigt i sagens dokumenter, som Berlingske har fået. Ejendommen er bevaringsværdig, tegnet af arkitekt Carl Brummer, opført i 1917 og stærkt misligholdt af sin tidligere ejer, Stig Husted-Andersen, der samlede på pragtejendomme, men ofte endte med at lade selvsamme ejendomme forfalde til uigenkendelighed. Samme skæbne overgik Smidstrupøre, der har stået tom siden 1987. For nylig lagde et stort flertal i kommunalbestyrelsen i Hørsholm, 15 ud af 16 medlemmer, stemmer til, at ejendommen stik imod kommunens egen bevarende lokalplan kan jævnes med jorden, og at Johan Wedell-Wedellsborg i stedet kan opføre 1.320 kvadratmeter nybyggeri i første parket til Øresund til sig selv og sin familie samt et 144 kvadratmeter stort gæstehus og en 144 kvadratmeter stor garage. Dermed stemte man imod den faglige anbefaling fra forvaltningen i Hørsholm Kommune samt Museum Nordsjælland, der begge plæderede for Smidstrupøres overlevelse. En ejendom, museet kalder »uhyre bevaringsværdig«. For professor i forvaltningsret Sten Bønsing (AAU) er borgmesterens besigtigelse af ejendommen, som siden blev fulgt op af et møde på borgmesterkontoret, iøjnefaldende: »Det vil være at stramme den at sige, at Hørsholms borgmester ikke må tage ud at besøge borgerne,« siger han: »Men det er svært at se, hvad han skal derude. Borgmestre har ikke noget som helst at gøre i enkeltsager, for de har ingen afgørelseskompetence eller rolle at spille i sagsbehandlingen.« Er det et problem? »I det konkrete tilfælde er min vurdering, at borgmesteren bringer sig meget tæt på en situation, som handler om noget, han ikke skal blande sig i.« Johan Wedell-Wedellsborg opsøger ikke mediernes søgelys, men er privat ven med nogle af landets spidser, herunder Kongeparret, hvorfor det indimellem er svært at undgå. Her ses han og hustruen, Rebecca Wedell-Wedellsborg, til LEGO-arvingen Anders Kirk Johansen og Julie Holmgaard Christensens bryllup tidligere på måneden.Fold sammenLæs mereFoto: Henrik R. Petersen/Ritzau Scanpix. Sagen om den pastelgule bindingsværksejendom Smidstrupøre har skabt røre blandt borgere i Hørsholm såvel som i andre af landets kommuner, hvor stadig flere er oprørte over, at bygningskulturarv igen og igen lader livet til fordel for nybyggeri. I facebookgruppen »Hørsholm Rungsted Beboergruppe« er kommunens første ja til nedrivning da heller ikke gået ubemærket hen, og beslutningen diskuteres heftigt, ligesom det har været et emne i gruppen »Arkitekturoprøret – lad os bygge smukt igen«. Også journalist Signe Wenneberg, derdriver »Den lille grønne avis«med knap 100.000 følgere, har sikret den konkrete sag stor opmærksomhed, og da Berlingske for nyligskrev om sagen, eksploderede læsertallet. Siden begyndte det at strømme ind med læserhenvendelser. Flere påpeger, at Johan Wedell-Wedellsborg har fået ja til noget, andre borgere får nej til, og det er da heller ikke kutyme, at borgmestre går rundt og ser på ejendomme, som private ønsker at rive ned, siger kommunalforsker Roger Buch. Omvendt er der heller intet til hinder for det: »En politiker er i sin gode ret til at vælge at holde møder med hvem som helst om hvad som helst, så længe der ikke er nogen, der får en fordel, og så længe man ikke behandler denne sag anderledes end alle mulige andre sager,« siger han. Lige i tilfældet Smidstrupøre bør man dog holde tungen lige i munden, mener Roger Buch: »Et ja kan blive meget værdifuldt for den nye ejer, som vi må formode vil bygge nyt på grunden, og netop fordi der kan være en stor økonomisk gevinst på spil, skal man politisk passe meget på, at man ikke giver en fordel til nogen, man ikke giver til andre,« siger han. I et skriftligt svar til Berlingske kalder borgmester Morten Slotved (K) sagen svær, fordi den »ikoniske og meget smukke ejendom« i dag står som et »fuldstændig ødelagt spøgelseshus«: »Den nye ejer ønsker ikke at føre huset tilbage til sin oprindelige stand, så i respekt for området, som har lidt under forfaldet i mange år, har vi efter nøje overvejelser truffet en beslutning om at gå videre med at udtage huset af den lokalplan, som forhindrede nedrivning,« siger han og pointerer, at der er stor enighed om dette i kommunalbestyrelsen. Morten Slotved afviser, at hans besigtigelse af ejendommen, og det faktum at Johan Wedell-Wedellsborg har fået ja til noget, som ikke oprindeligt lod sig gøre, er et udtryk for forskelsbehandling: »Det er ikke et billede, jeg kan genkende – og jeg kan heller ikke se, at det er sket i denne sag. Vi forskelsbehandler ikke i Hørsholm.« Morten Slotved (K) har været borgmester i Hørsholm Kommune siden 2010 og afviser, at der har fundet forskelsbehandling sted i sagen om Smidstrupøre: »Vi forskelsbehandler ikke i Hørsholm.«Fold sammenLæs mereFoto: Thomas Lekfeldt. Det var med åbne øjne, at Johan Wedell-Wedellsborg erhvervede sig en bevaringsværdig ejendom, som – i hvert fald på papiret – ikke kan rives ned, viser aktindsigten. To måneder inden borgmesterens besøg på adressen kontaktede Johan Wedell-Wedellsborgs arkitekt, Frederik Bauer, en direkte kontakt i Hørsholm Kommune. »Vi har brug for lidt hurtige svar,« skrev han i den forbindelse og lod forstå, at Johan Wedell-Wedellsborg overvejede at købe ejendommen, men med et ønske om at rive den nuværende ned og opføre nyt i stedet: »Da huset er i en stand, som er så ringe, hvordan forholder I jer til det, ville det være muligt at rive ned, og enten bygget et magen til eller et helt nyt, og hvad skal der til, for man eventuelt kan komme dertil,« spurgte arkitekten og opsummerede hen mod mailens slutning sit ærinde således: »Det, vi efterspørger, før man endeligt køber huset, er, hvad går man ind i, så man er forberedt.« Den 8. november 2023 blev arkitekten kontaktet af en sagsbehandler i kommunen: »Ringede og talte med arkitekten og besvarede hans spørgsmål med hensyn til renovering og den mulige køber. Lange udsigter i forhold til at rive ned,« noterede denne efterfølgende i et telefonnotat, som også er omfattet af aktindsigten. Smidstrupøre ligger på en meget stor, parklignende grund lige ud til Øresund, og man kan skimte ejendommen fra stranden. »Uhyre bevaringsværdige« siger Museum Nordsjælland om bygningen.Fold sammenLæs mereFoto: Niels Ahlmann Olesen/Berlingske. Tidshorisonten og det faktum, at Johan Wedell-Wedellsborg trods et ønske om at rive ned og bygge nyt var i fuld gang med at købe en ejendom, som ifølge gældende lokalplan ikke kan rives ned, skræmte ham tilsyneladende íkke. I stedet gik han videre med sit ejendomskøb, og 13. december 2023skrev Jyllands-Posten, at handlen var officiel, og at baronen nu havde erhvervet sig Smidstrupøre. Ugen efter var borgmester Morten Slotved og kommunens tekniske direktør, Marie Guldborg, på besøg i ejendommen. Det møde gentog sig i efterfølgende forår, 1. maj, hvor Morten Slotved, Johan Wedell-Wedellsborg og Marie Guldborg holdt et 45 minutter langt møde på borgmesterkontoret. »Tak for sidst,« skrev Johan Wedell-Wedellsborg den efterfølgende tirsdag, 7. maj, i en mail til Marie Guldborg: »Hermed et oplæg. Lad mig vide, om det er for meget eller for lidt. *smile smiley*«. Vedhæftet var et oplæg til, hvad han i stedet forestillede sig aterstatte det nuværende Smidstrupøremed. Det var det skitseforslag samt billeder af det nuværende og misligholdte Smidstrupøre samt forvaltningens og Museum Nordsjællands anbefalinger, medlemmerne af Hørsholm kommunalbestyrelse siden blev præsenteret for og skulle tage politisk stilling til. Detskete i slutningen af august, otte måneder efter borgmesterens besøg på adressen. Det var også her, at 15 ud af 16 kommunalbestyrelsesmedlemmer stemte stik imod forvaltningens anbefaling, hvilket er en sjældenhed, vurderer kommunalforsker Roger Buch: »Normalt følger man de indstillinger, der kommer fra forvaltningen, når det handler om byggeri og sådan noget som fredninger og bevaringsværdi. Mit klare gæt vil være, at man i 99 procent af alle sager følger forvaltningens anbefaling, så det springer i øjnene, at man gør det modsatte i denne sag,« siger han. Forvaltningen anbefalede kommunalbestyrelsen at afslå Johan Wedell-Wedellsborgs forespørgsel om nedrivning af Smidstrupøre, som har »arkitektonisk originalitet« og »udgør en væsentlig kulturel og historisk værdi i området og i Hørsholm Kommune«. I stedet for at rive ned burde ejer arbejde videre med, hvordan ejendommen kan istandsættes med blik for det historiske vingesus, lød forvaltningens anbefaling. Også Museum Nordsjælland var blevet bedt om at komme med sin vurdering af ejendommens kvaliteter for at sikre, at kommunens vurdering ikke stod alene, og her talte man ligeledes for et nej til nedrivning af den »uhyre bevaringsværdige bygning«. For museumsinspektør Anders Dalsager er der ingen tvivl om Smidstrupøres fortsatte berettigelse i landskabet, siger han til Berlingske: »Når vi som museum vurderer, at bygninger er bevaringsværdige, er det, fordi de sikrer en forbindelse mellem nutiden og vigtige sider af fortiden. I Smidstrupøre har vi et eksempel på noget af den højeste kvalitet, håndværkere og villaarkitekter kunne præstere for et århundrede siden,« siger Anders Dalsager. Ejendommen er meget slidt og misligholdt, den ser nærmest faldefærdig ud. Hvorfor skal man holde hånden over den? »Hvis en bygning er bevaringsværdig, er det, fordi vi mister noget kulturhistorisk vigtigt, hvis den forsvinder. Det ændrer slid og manglende vedligeholdelse ikke nødvendigvis på. Vores vurdering er, at Smidstrupøre kulturhistorisk er så værdifuld, at den bør bevares, hvis det er bygningsteknisk muligt.« Johan Wedell-Wedellsborg har ikke noget ønske om at renovere og lappe på det nuværende Smidstrupøre. Han vil i stedet opføre nyt, og et stort flertal i kommunalbestyrelsen har sikret ham det første ja hertil.Fold sammenLæs mereFoto: Niels Ahlmann Olesen/Berlingske. Anbefalingerne var imidlertid ikke nok til at overbevise kommunalbestyrelsens medlemmer, og siden fordelte stemmerne sig, som de gjorde, og nedrivningen blev muliggjort. I sit skriftlige svar til Berlingske begrunder borgmester Morten Slotved sin beslutning om at stemme imod det anbefalede med, at det for ham at se er den bedste løsning for kommunen: »I denne sag har både jeg og et stort flertal i kommunalbestyrelsen valgt at tage et helhedssyn på sagen, og her har det især været ønsket om ikke at have et spøgelseshus stående mange år ud i fremtiden, der har haft afgørende betydning,« siger han. Hvornår er det senest sket, at du ikke har stemt efter forvaltningens anbefaling i en sag om nedrivning af en bevaringsværdig ejendom? »Vi har heldigvis ikke mange sager om nedrivning af bevaringsværdige huse, så jeg husker ikke, hvornår det sidst er sket.« Har du på noget tidspunkt i processen stillet ejeren af Smidstrupøre, Johan Wedell-Wedellsborg, en nedrivningstilladelse i udsigt? »Nej. Det er slet ikke muligt for mig som borgmester at give sådan en tilladelse, så det har jeg selvfølgelig ikke gjort.« Nu venter en høringsproces, og hvis ikke den vender op og ned på alting, kan bulldozerne indfinde sig på Smidstrupørevej. Dermed vil den historiske ejendom i Rungsted blive netop dét – historie. Berlingske har bedt om et interview med Johan Wedell-Wedellsborg, men han ønsker ikke at stille op.",
        "metadata": {
            "source": "https://www.berlingske.dk/kultur/baron-viste-personligt-borgmesteren-rundt-i-nedrivningstruet-pragtejendom",
            "image_url": "https://berlingske.bmcdn.dk/media/cache/resolve/image_x_large/image/184/1840565/24801441-bevaringsvrdige-smidstrupre-forfalder.jpg",
            "publication_time": "Lørdag d. 28. september 2024, kl. 09.31",
            "author": "Pernille Dreyer",
            "related_links": [],
            "attachments": []
        }
    }
}