{
    "version": "1.0",
    "document": {
        "id": "https://www_berlingske_dk/kultur/laesernes-bogpris-til-leif-davidsen",
        "title": "Læsernes Bogpris til Leif Davidsen",
        "content": "»Alle mennesker siges livet igennem at bære på hemmeligheder, som de aldrig afslører for deres nærmeste.« Ordene her er ingen hemmelighed. De er nemlig indledningen på Leif Davidsens seneste spændingsroman »Den ukendte hustru«, som er solgt i over 100.000 eksemplarer, hvilket er enestående for en dansk roman. I aftes fik han ved en festmiddag på Nationalmuseet i København overrakt Læsernes Bogpris 2007 for romanen. Det skete i forbindelse med årsmødet i Danmarks Biblioteksforening, der sammen med Berlingske Tidende står bag prisen på 50.000 kr. Det var fjerde gang, den blev uddelt, og som navnet måske antyder, er det læserne, der bestemmer, hvor skabet skal stå. Danmarks Biblioteksforening og Berlingske Tidendes litteratursagkyndige nominerer 10 bøger - både fag- og skønlitteratur - og derefter er det op til bibliotekernes lånere og Berlingske Tidende læsere at bestemme, hvem der skal have prisen. 9.617 har stemt i år, og 2.667 gav Leif Davidsen deres stemme. Derefter fulgte Carsten Jensen, som fik 1.952 stemmer for romanen »Vi, de druknede.« På tredjepladen kom med 1.732 stemmer Knud Romer med romanen »Den som blinker er bange for døden«, og på fjerdepladsen fulgte Ellen Wulffs nyoversættelse af Koranen, som fik 744 stemmer. Konkret virkelighed Berlingske Tidendes chefredaktør Niels Lunde sagde i sin tale, at Leif Davidsen som forfatter tager udgangspunkt i den konkrete verdenspolitiske virkelighed. I den »Den ukendte hustru« er det den russiske virkelighed, og i tidligere romaner har krigen på Balkan og terrorangrebet i New York den 11. september 2001 været udgangspunktet. »Jeg har tit tænkt på dig som den herhjemme, der vel mest tydeligt er beslægtet med typer som Graham Greene og John le Carré. Også når du, som de to, parrer konkret handling, konkret virkelighed med et moralsk dilemma. Uden at det virker påklistret,« sagde Niels Lunde. En sammenligning, som Leif Davidsen næppe vil beklage. Han udtrykte stor glæde for prisen, fordi, som han sagde, »den er et resultat af både ekspertisens og læsernes vurdering«. »Man ville være et skarn, hvis man ikke var stolt over at blive valgt blandt de mange fine bøger, som har bejlet til læserne de seneste uger. Listen afspejler, at dansk litteratur faktisk har det udmærket i disse år. Det er svært at bevare pessimismen på bogens vegne,« sagde Leif Davidsen. Dansk genfødsel Også han talte om den realistiske roman, som han synes har fået en dansk genfødsel de seneste år. Den store fortælling er med fuld kraft vendt tilbage i dansk litteratur. »Mange forskellige forfattere afsøger i dag med hver deres distinkte stemme virkeligheden, historien og tilværelsens mangfoldighed,« sagde prismodtageren. »Det er vist ingen hemmelighed, at jeg i 90erne fandt, at dansk litteratur generelt set var i en noget sørgelig forfatning, trods de lyspunkter, man altid finder. Jeg tillod mig at sige, at jeg fandt, at dansk litteratur på mange måder led af anoreksi, hvilket var et citat fra den amerikanske forfatter Tom Wolfe. I avisernes anmeldelser og især på universiteterne forekom det mig, at den smalle, forfinede verdensfjerne bog var det, som man hyldede og ønskede at fremhæve som noget særligt dansk, mens den fortællende, realistiske roman blev dømt ude,« sagde Leif Davidsen. ",
        "metadata": {
            "source": "https://www.berlingske.dk/kultur/laesernes-bogpris-til-leif-davidsen",
            "image_url": "https://berlingske.bmcdn.dk/media/cache/resolve/image_x_large/image/87/875049/400053-lsernes-bogpris-til-leif-davidsen--.jpg",
            "publication_time": "Fredag d. 30. marts 2007, kl. 03.30",
            "author": null,
            "related_links": [],
            "attachments": []
        }
    }
}