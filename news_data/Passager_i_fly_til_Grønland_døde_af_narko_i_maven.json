{
    "version": "1.0",
    "document": {
        "id": "https://www_berlingske_dk/indland/passager-i-fly-til-groenland-doede-af-narko-i-maven",
        "title": "Passager i fly til Grønland døde af narko i maven",
        "content": "Smugling af narko har efter al sandsynlighed kostet en mand livet, da han fløj fra København til Kangerlussuaq i onsdags. Indpakningen af den narkotika, han havde slugt, var ikke helt tæt, og derfor kunne stoffet trænge ud i mandens krop, fremgår det af en pressemeddelelse fra Grønlands Politi. Manden var 33 år. Da dødsfaldet ikke umiddelbart lod sig forklare, blev liget obduceret. Og her viste det sig, at der ifølge politiet var »store mængder narkotika i mavesækken«. Politiet har ikke frigivet oplysninger om, hvilken type stof der var tale om. I april i år blev en jævnaldrende mand anholdt i København. Han havde slugt 47 små pakninger med hash og var på vej til Grønland, oplyste eb.dk. Den 33-årige er langt fra den eneste, der har forsøgt at bringe narkotika til Grønland ved at skjule det i kroppen. I år har politiet indtil nu registreret 23 sager, hvor der var mistanke om smugleri af stof indvortes. Politiet advarer i pressemeddelelsen »på det kraftigste« om, hvor farligt det er at sluge indpakket narkotika. Efter den dramatiske hændelse på flyet fra Air Greenland var der tilbud om krisehjælp til de berørte, skriver mediet Sermitsiaq. Også narkosmuglere med kurs mod København afsløres nogle gange med narko i kroppen. /ritzau/",
        "metadata": {
            "source": "https://www.berlingske.dk/indland/passager-i-fly-til-groenland-doede-af-narko-i-maven",
            "image_url": "https://berlingske.bmcdn.dk/media/cache/resolve/image_x_large/image/156/1564442/24133960-.jpg",
            "publication_time": "Lørdag d. 25. juni 2022, kl. 10.19",
            "author": null,
            "related_links": [],
            "attachments": []
        }
    }
}