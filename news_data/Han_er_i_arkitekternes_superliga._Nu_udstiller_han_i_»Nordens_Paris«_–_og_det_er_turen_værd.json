{
    "version": "1.0",
    "document": {
        "id": "https://www_berlingske_dk/arkitektur/han-er-i-arkitekternes-superliga-nu-udstiller-han-i-nordens-paris-og",
        "title": "Han er i arkitekternes superliga. Nu udstiller han i »Nordens Paris« – og det er turen værd",
        "content": "Et af Danmarks meget få udstillingssteder for arkitektur ligger i Aalborg. Både fag- og lægfolk kan blive inspireret her i det nordlige Danmarks hovedstad. Og det kan de på grund af den store danske arkitekt Jørn Utzon. Utzon tilbragte de første 19 år af sit liv i Aalborg, hvor hans far arbejdede som skibsingeniør på Aalborg Skibsværft. Opvæksten tæt på vandet og værftet prægede hele Utzons virke som arkitekt, og det er blandt andet derfor, at »The Utzon Center« er blevet placeret i Aalborg. Det ligger smukt på kajkanten ved fjorden og rummer både »Utzon Arkivet«, en restaurant, en butik og nogle glimrende udstillingslokaler, hvor man kan se en permanent udstilling om Utzons arkitektur, men også studere de skiftende udstillinger, der yderligere folder arkitekturens verden ud for den besøgende. Centrets kuratorer har generelt været dygtige til at finde interessant materiale at vise, så hvis man er interesseret i arkitektur, bør man så vidt muligt prøve at komme forbi Utzoncentret med jævne mellemrum. En lang ubrudt streg slynger sig gennem udstillingsrummet og skaber en tredimensionel tegning af Fujimotos projekter.Fold sammenLæs mereFoto: DianaAud. Valget af emner til de skiftende udstillinger har ikke nødvendigvis noget med Utzon at gøre. Det gør ikke noget, men det er naturligvis sjovest, når særudstillingen og den faste Utzonudstilling taler til hinanden, og det er netop tilfældet med »Primitive Future – Everything is Circulating«, som man kan se i centret for tiden. Udstillingen præsenterer den japanske arkitekt Sou Fujimoto, som i de seneste tyve år har hørt til på den internationale arkitekturscene, og som i dag har kontorer både i Tokyo, i Paris og i Shenzhen i Kina. Fujimoto, der er født i 1971, kommer fra den store nordlige Hokkaido-ø. En ø, der er kendt mere for sin natur end for sine byer. Det er måske på grund af sin opvækst der, at Fujimotos arkitektur i høj grad handler om den nære sansning og om kontakten til naturen. Præcis som Jørn Utzons arkitektur i øvrigt. Fujimotos bygninger kan nogle gange bedre beskrives som »indhegninger af luft« end som egentlige huse med faste vægge og rum. Hans særlige, åbne og minimalistiske arkitektur har givet ham tilhængere over hele verden. Han er ofte blevet nævnt som en mulig modtager af den prestigefulde Pritzker-pris og hører i dag til i arkitekternes superliga. Fujimoto blev således valgt som hovedarkitekt på næste års verdensudstilling i Osaka. En udstilling, der vil have bæredygtighed og miljø i meget bred forstand som hovedtema. Til Osaka Expo 2025 har Sou Fujimoto designet en stor tømmercirkel, der med en diameter på 600 meter og en omkreds på to kilometer vil strække sig omkring hele Expo-området. Ringens højde varierer fra 12 til 22 meter, og den er på typisk Fujimoto-vis mest af alt »bare« en åben konstruktion, der strukturerer det rum, den omfavner. Helt frem til den 10. november i år kan man altså i Aalborg stifte bekendtskab med Sou Fujimoto og hans arkitektur. I stedet for at udstille en hel masse tegninger og modeller, som ikkearkitekter alligevel har meget svært ved at forstå, har Fujimoto valgt at udstille sine projekter som en stor, svævende, tredimensionel stregtegning, der breder sig som en flyvsk tanke hele vejen gennem Utzoncentrets centrale udstillingsrum. De små modeller viser, hvordan man kan »lege« sig frem til arkitektoniske koncepter, ligesom Sou Fujimoto gør det.Fold sammenLæs mereFoto: DianaAud. En enkelt ståltrådslinje, der tegner huse, træer, mennesker og landskaber. Ståltrådslinjen er hængt op med usynlige tråde, og virkningen af hele det tegnede rum erdiskret overvældende, om man så må sige. Overvældende, fordi tegningen fylder det hele, og fordi der er så meget at se. Diskret, fordi virkningen af ståltrådslinjen og dens helt overordnede beskrivelse af projekterne er så tyst, som den er. Helt automatisk sænker man stemmen og øger sin opmærksomhed mod rummet, når man træder ind i udstillingen. I store bøger og på den indbyggede videoskærm kan man se mere uddybende præsentationer af projekterne, og selv om det er oplysende nok, er det helt absolut den svævende drømmetegning, der gør det største indtryk på udstillingen. Fujimoto forklarede selv ved udstillingsåbningen, at han var blevet så træt af, at arkitekturudstillinger fylder så meget og er så besværlige at sende og at sætte op. Han ville gerne udvikle et udstillingskoncept, der let lod sig transportere, og derfor kom han på den luftige ståltrådstegning. Den kan i sektioner pakkes ned i en enkelt kuffert og kan så monteres et hvilket som helst sted på bare et par dage. I lokalet ved siden af trådtegningen har Fujimoto og Utzoncentret indrettet en »arkitekturcafé«, mest rettet mod børn og barnlige sjæle. Her kan man eksperimentere med selv at skabe »bygninger« af ydmyge materialer som papirklips, tændstikker eller malertape. Legen går så ud på at sætte en lille menneskefigur ved siden af ens konstruktion og derpå iagttage, hvordan klipselandskabet, eller hvad det nu er, man har lavet, med et bliver til en fantastisk bygning. Det er sjovt, men som det er med den slags: Helt sikkert sjovere at lave end at se på. Den legende, men minimalistiske interesse i at skrælle ethvert udtryk ned til det enkleste er sammen med opmærksomheden på overflader, taktilitet og klar form dyder, man ofte finder i både japansk og dansk arkitektur. Der er en forbindelse her, som begge landes arkitekter let kan mærke, og nu kan almindeligt interesserede altså få den samme erfaring her i Utzoncentret på kanten af Limfjorden i Aalborg. Byen, som spøgefulde sjæle kalder »Nordens Paris«, er bestemt en udflugt værd, også af denne grund. Primitive Future – Everything is Circulating Sou Fujimoto Utzon Center Slotspladsen 4 9000 Aalborg Til 10. november 2024",
        "metadata": {
            "source": "https://www.berlingske.dk/arkitektur/han-er-i-arkitekternes-superliga-nu-udstiller-han-i-nordens-paris-og",
            "image_url": null,
            "publication_time": "Lørdag d. 24. august 2024, kl. 17.11",
            "author": "Holger Dahl",
            "related_links": [],
            "attachments": []
        }
    }
}