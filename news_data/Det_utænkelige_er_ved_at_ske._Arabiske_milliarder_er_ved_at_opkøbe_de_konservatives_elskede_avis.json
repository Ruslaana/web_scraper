{
    "version": "1.0",
    "document": {
        "id": "https://www_berlingske_dk/internationalt/det-utaenkelige-er-ved-at-ske-arabiske-milliarder-er-ved-at-opkoebe",
        "title": "Det utænkelige er ved at ske. Arabiske milliarder er ved at opkøbe de konservatives elskede avis",
        "content": "Egentlig kan man undre sig over, at det ikke er sket før. Arabiske milliardærer har købt fodboldklubber, golfstjerner, slotte, luksushoteller og meget andet til salg i Vesten. Med fodbold-VM i Qatar og strømmen af verdensstjerner fra verdens mest populære sportsgren til Saudi-Arabien er begrebet sportswashing for alvor kommet på banen som imagepleje for regimer med masser af penge og et flosset renommé. Så hvorfor ikke købe en avis? Det næste begreb bliver måskenewswashing, konstaterer en modstander af opkøbet iThe Guardian. Hvorfor ikke købe et medie, eller rettere to af verdens mest berømte medietitler, der har været kendt i mere end 100 år. Indflydelsesrige medier, som i længden er billigere end sportsklubber og dyre sportsstjerner og måske endda mere målrettet mod at udøvesoft poweri en global værdikrig? Sammen med den tidligere chef for den amerikanske tv-kanal CNN Jeff Zucker har sheikMansourbin Zayed al-Nahyan fra De Forenede Arabiske Emirater sat sig for at opkøbe den britiske mediekoncern, der udgiver The Daily Telegraph, The Sunday Telegraph og det politiske tidsskrift The Spectator. »Vi mener, at der er et godt potentiale for at etablere The Telegraph som et meget større globalt mediebrand. Vi har i lang tid vurderet, at der var et hul i det amerikanske marked for et meget stærkt centrum-højre-mediebrand,« har Jeff Zucker sagt tilFinancial Times. En af verdens mest prestigefyldte aviser er til salg. Spørgsmålet er, om det er af særlig national interesse i Storbritannien, hvem der køber.Fold sammenLæs mereFoto: Luke Macgregor/Reuters/Ritzau Scanpix. Det er verdenskendte medier, der er tale om. Især i den engelsktalende del af verden. The Daily Telegraph blev udgivet første gang for 168 år siden. The Spectator bryster sig af at være fra 1711 – endnu ældre end Berlingske fra 1749 – men den nuværende udgave har titlen som verdensældste ugetidsskriftfra 1828. Det er også konservative medier. I Storbritannien er The Daily Telegraph det konservative hoforgan og talerør, mens The Spectator holder fingeren på den konservative puls for vælgere og politisk interesserede. Bladets tidligere politiske redaktør James Forsyth er nu en af de nærmeste rådgivere for premierminister Rishi Sunak. Tidligere premierminister Boris Johnson var i sin tid Bruxelles-korrespondent og derefter højprofileret klummeskribent for The Daily Telegraph, og han har også været chefredaktør for The Spectator. Konservative politikere råber nu højlydt på politiske indgreb. Andre tager det lidt mere roligt og påpeger med letironisk tonefald, at den konservative regering og andre konservative regeringer før den meget gerne vil friste arabiske milliardærer til at investere i Storbritannien, men altså bare ikke lige, når det gælder den avis, som står konservative hjerter nær. Det vil langtfra være første gang med udenlandske interesser i en mediekoncern. Berlingske har haft flere udenlandske ejere og har nu belgisk ejer. Den australsk-amerikanske mediemogul Rupert Murdoch blev en international politisk magtfaktor gennem opkøb af store medier i Storbritannien og USA. Den russiske rigmand og tidligere KGB-officer Alexander Lebedev købte de britiske aviser The Independent og Evening Standard. På den anden side erbekymringentilsyneladende ikke grebet ud af det blå. Mediemanden Jeff Zucker har de seneste dageforsikret om, at han er garanten for redaktionel uafhængighed. Den arabiske investering er en passiv investering, siger han. Jeff Zucker har en lang mediekarriere bag sig. Han har været chef for CNN og chef for NBC Universal.Fold sammenLæs mereFoto: Ndz/AP/Ritzau Scanpix. Men britiske aviser har de seneste uger berettet om, hvordan sheik Mansour har investeret i medier som Abu Dhabi-avisen The National, og hvor de ansatte gradvist mærkede en redaktionelt stramning. En tidligere medarbejder siger tilThe Times, at ejerne med politiske poster i Emiraterne ikke direkte blandede sig i konkrete artikler. »Ved langsomt at presse mere og mere nåede det et punkt, hvor alle vidste, hvor grænserne gik.« Journalister, der gik imod selvcensuren, forsvandt efterhånden og blev angiveligt afløst af nogle, der var mere villige til at følge ejernes linje og interesser. En del af kritikken af aviskøbet går på, at de ikke kan få det forretningsmæssige i prisen på mediehuset til at stemme. Det arabiske investeringsfirma International Media Investments (IMI) og det USA-baserede RedBird Capital har med, hvad der bliver kaldt en snedig manøvre, i første omgang udmanøvreret andre interesserede købere. The Daily Telegraph er blevet overtaget af Lloyds Bank, fordi de tidligere ejere, Barclay-familien, har misligholdt et lån på næsten ti milliarder kroner. Banken ville sætte Telegraph-koncernen på auktion. Men nu har de arabiske og amerikanske investorer tilbudt at betale banken hele gælden af for familien, mod at de så umiddelbart efter får overdraget Telegraph dækkende for et beløb på op imod fem milliarder kroner af gælden. Resten vil Barclay-familien så skylde de nye investorer. Sheik Mansour bin Zayed al-Nahyan (th.) ejer verdens i øjeblikket mest succesrige fodboldklub, Manchester City. Her ses han sammen med sin bror sheik Mohamed bin Zayed al-Nahyan, De Forenede Arabiske Emiraters præsident, ved Champions League-finalen i Istanbul i juni.Fold sammenLæs mereFoto: Franck Fife/AFP/Ritzau Scanpix. I øjeblikket overvejer den britiske regering, om man vil underkaste den planlagte handel et eftersyn. Det er endnu uvist, om investorerne bag tilbuddet får lov til at købe. Det er angiveligt en svær beslutning, fordi der er konservativt politisk pres, mens regeringen ikke ønsker at skræmme udenlandske investorer væk. I The Daily Telegraphs arkiver kan man i øvrigt finde en meget omdiskuteret klumme forfattet af Boris Johnson, som måske ikke ville finde plads i The National. Her ironiserede Boris Johnson – via et dansk burkaforbud – over, at det ikke er nødvendigt med et forbud. Men det er »fuldstændig latterligt«,skrev han, at muslimske kvinder vælger »at gå rundt og ligne postkasser«.",
        "metadata": {
            "source": "https://www.berlingske.dk/internationalt/det-utaenkelige-er-ved-at-ske-arabiske-milliarder-er-ved-at-opkoebe",
            "image_url": "https://berlingske.bmcdn.dk/media/cache/resolve/image_x_large/image/174/1740291/24581887-de-forenede-arabiske-emiraters-viceprsident-sheik.jpg",
            "publication_time": "Tirsdag d. 28. november 2023, kl. 11.28",
            "author": "Uffe Taudal",
            "related_links": [],
            "attachments": []
        }
    }
}