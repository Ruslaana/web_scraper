{
    "version": "1.0",
    "document": {
        "id": "https://www_berlingske_dk/kommentatorer/christian-egander-skov-jeg-fik-en-kaettersk-tanke-hvad-nu-hvis-elon",
        "title": "Christian Egander Skov: Jeg fik en kættersk tanke – hvad nu hvis Elon Musks DOGE virker?",
        "content": "Der er en ting, jeg er begyndt at tænke over for nylig. Det handler naturligvis om omvæltningerne i USA og deres uundgåelige påvirkning af os på den anden side af Atlanten. Det gør de nemlig, hvad end vi vil eller ej. Det kan godt være, at vi lige nu mest er splittet mellem at holde os for næsen og så lægge armene over kors, men indflydelsen fra USA vil slå igennem på den ene eller den anden måde. Vi er politisk, økonomisk, kulturelt og mediemæssigt for tæt forbundne til, at det kunne være anderledes. Mere præcist har jeg tænkt påDOGE, tech-milliardæren Elon Musks Department of Government Efficiency, der blev sat i søen for at effektivisere det amerikanske bureaukrati og høste milliardbesparelser. Elon Musks DOGE – Department of Government Efficiency – er centrum for en magtkamp mellem den udøvende magt og det permanente bureaukrati, det man også kan kalde teknokratiet, skriver Christian Egander Skov.Fold sammenLæs mereFoto: Benoit Tessier/Reuters/Ritzau Scanpix. Selvom DOGE med lidt god vilje kan kaldes en variation over et tema, vi kun kender alt for godt herhjemme – nemlig det idelige forsøg på at strømline den offentlige sektor, afbureaukratisere, regelforenkle, rationalisere og optimere arbejdsgange – tyder alt på, at DOGE også er mere. Det er centrum for en magtkamp mellem den udøvende magt og det permanente bureaukrati, det man også kan kalde teknokratiet eller på amerikansk »the administrative state«. Selvom intentionen om at effektivisere statens institutioner i grunden er institutionel, får bestræbelsen her et anti-institutionelt præg. Det er ligesom, når Argentinas kontroversielle, men i visse kredse også tiljublede præsident, Javier Milei,svinger motorsavenover sociale programmer og den offentlige sektor i sit hidtil dysfunktionelle hjemland. Det er ikke kun et forsøg på at reformere institutionerne, men også en radikal kritik af den eksisterende tilstand. Det er i hvert fald fra denne kritik, at bevægelsen henter sin energi. Kritikken af den måde institutionerne fungerer på henter sin kraft fra en bredt funderet, men vel oftest vagt formuleret utilfredshed. Bekymringen for bureaukratisk tilsanding og ujævn gang i lovmaskineriet leder uden videre over i frygten for, at »the administrative state« også udøver en illegitim, dvs. ikkedemokratisk, magt i samfundet. Den dybe stat med andre ord. Det var her, jeg begyndte at tænke den kætterske tanke: Hvad nu hvis DOGE virker? Ikke nødvendigvis helt og aldeles, men blot nok til, at det bliver vanskeligt at afvise det hele som en fiasko. Ja, så vil den anti-institutionelle kritik få en helt anden legitimitet. Den vil blive vanskeligere at modsige. Vi, der stod dér med de rynkede pander og de løftede øjenbryn, kan meget hurtigt komme til at fremstå som udlevede grædekoner, der måbende og lidt forarget står og dypper vores ældgamle småkager i smålunken kaffe, mens den nye virkelighed tager form for øjnene. Det er nødvendigt, at de etablerede politiske systemer tager de udfordringer alvorligt, som vokser frem af det moderne teknokratis hang til at regulere alt og lovgive med så forrygende en hast, at ingen rigtig kan følge med, mener Christian Egander Skov.Fold sammenLæs mereFoto: Mathias Svold. Succes er altings moder. Derfor er det ikke alene klogt, men i virkeligheden bydende nødvendigt, at de etablerede politiske systemer tager de udfordringer alvorligt, som vokser frem af det moderne teknokratis hang til at regulere alt og lovgive med så forrygende en hast, at ingen rigtig kan følge med. Forleden var jeg til et seminar på Christiansborg i regi af Tænketanken Prospekt. Anledningen var den nye bog»Den defekte lovmaskine«af politologen Morten Jarlbæk Pedersen, som har forsøgt at kortlægge udfordringerne i folkestyret. Og der er massive problemer. Den konservative politikerRasmus Jarlovhar fremhævet, hvor ringe mulighed Folketinget har for at sætte sig ind i de mange lovforslag, der hastes gennem systemet. Økonomen Jonas Herby har vist, hvor voldsomt reguleringsmængden er steget. TænketankenJustitiahar sidste år underbygget det i en analyse. Men det er faktisk værre end som så. Ifølge Morten Jarlbæk bygger lovmaskinens problemer i sidste ende på en tro på, at der ikke er grænser for politik. Alle problemer kan i princippet løses politisk. Alt kan i princippet reguleres. Og dette er ikke alene et spørgsmål om politisk ideologi. Reguleringsiveren forstærkes i et samspil mellem politikere, medier og interesseorganisationer – også dem på arbejdsgiversiden, som indimellem pipper om den høje reguleringsbyrde. Det er, som om teknokratiet er kommet på afstand til den virkelighed. Den er reduceret til et objekt for politik og regulering. Forbindelsen er i hvert fald blevet svagere. I sidste ende er det i dobbelt forstand et problem for demokratiet. For det første som en indikation på afkobling og afstand. For det andet som en faktor, der i sig selv skaber afkobling og afstand. Det er også et problem, som demokratiet må vise sig i stand til at løse. Ellers er banen på længere sigt fri. Både for Musk og manden med motorsaven. Christian Egander Skov er ph.d., forfatter til bogen »Borgerlig krise«, konsulent ved Tænketanken Prospekt og redaktør på Årsskriftet Critique ",
        "metadata": {
            "source": "https://www.berlingske.dk/kommentatorer/christian-egander-skov-jeg-fik-en-kaettersk-tanke-hvad-nu-hvis-elon",
            "image_url": "https://berlingske.bmcdn.dk/media/cache/resolve/image_x_large/image/188/1887667/24886806-picture-released-by-ag-la-plata-showing-the-presid.jpg",
            "publication_time": "Mandag d. 10. februar 2025, kl. 10.16",
            "author": "Christian Egander Skov",
            "related_links": [],
            "attachments": []
        }
    }
}