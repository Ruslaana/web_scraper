{
    "version": "1.0",
    "document": {
        "id": "https://www_berlingske_dk/kommentatorer/mens-vi-venter-paa-tinglysningsretten",
        "title": "Mens vi venter på Tinglysningsretten",
        "content": "Hvis det ikke var fordi al udkørsel frarådes, er jeg parat til at starte bilen og køre til Hobro for at bede om et personligt møde med Tinglysningsretten. Og nej, det skyldes ikke den elektroniske tinglysning, men derimod forhold man skulle tro hørte en anden verden og fortiden til. Som jurist ved jeg, at kontakten til offentlige instanser ikke altid er gnidningsfri. Derfor var det også med en vis uro jeg tilbød mig som bobestyrer af min svigerfars dødsbo. Men det hele startede smertefrit. Kontakten til skifteretten var præget af uhørt stor smidighed, tilgængelighed og hjælpsomhed, og i løbet af ingen tid var jeg udpeget som bobestyrer og udstyret med papirer, som dokumenterede min juridiske kompetence til at agere på boets vegne. Min svigerfars lejlighed skulle sælges, og det gik også nemmere end forventet. Skødet skulle underskrives i sommerferien, hvor jeg var i udlandet. Men det kunne ske fra fjerne himmelstrøg med en digital signatur og tog mindre end 30 sekunder. Hurra for digital tinglysning. Men så startede vanskelighederne. Skødet blev tinglyst med frist, fordi Tinglysningsretten ikke ville anerkende Skifterettens skiftefuldmagt. Denne fuldmagt var ellers tinglyst på lejligheden som dokumentation for min juridiske kompetence til at underskrive salgsdokumenterne. Men det var ikke godt nok for Tinglysningsretten, som krævede en særlig fuldmagt, der på alle måder svarede til skiftefuldmagten med vitterlighedsvidner m.v. Ejendomsmægleren fremsendte den nye fuldmagt, og så begyndte jeg at vente. Efter nogle uger dumpede der en konvolut ind af min brevsprække fra Tingslysningsretten. Den indeholdt den fremsendte fuldmagt og på ejendomsmæglerens fremsendelsesskrivelse stod der med sirlig håndskrift »Mgl. dokumentation for hvem der kan underskrive for boet«. Under den håndskrevne notits var der et stempel og en krussedulle. Jeg læste den korte besked flere gange og overvejede nøje, hvad det var, Tinglysningsretten forsøgte at kommunikere til mig. Til sidst nåede jeg frem til, at retten havde kvitteret for modtagelse af dokumentation for min underskriftskompetence. I tillid til denne fortolkning arkiverede jeg brevet og begyndte at vente på det tinglyste skøde. Der gik endnu nogle uger, og til sidst blev jeg bekymret og ringede til Tinglysningsretten. Efter en halv times ventetid, kom jeg igennem til en servicemedarbejder, som lakonisk meddelte, at man ikke kunne ringe om fuldmagter. Man skulle sende en mail og kunne forvente svar efter et par uger. På det tidspunkt var jeg ved at blive en smule desperat. Heldigvis fik jeg kontakt til mægleren, som straks kunne se, at den håndskrevne besked fra Tinglysningsretten var et faresignal. Fuldmagten var formentlig blevet afvist, fordi den ikke var blevet fremsendt sammen med den originale skiftefuldmagt, som i parentes bemærket jo allerede var tinglyst på lejligheden. Så mægleren fremsendte nu begge fuldmagter, og så ventede vi yderligere mere end tre uger på at få begge fuldmagter retur med besked om, at de ikke kunne godkendes. Denne gang fordi min mands navn ikke var blevet påført med blokbogstaver under hans underskrift på den ene fuldmagt. Navnet stod ganske vist på den anden fuldmagt, som var fremsendt samtidig og med den samme underskrift. Men formalia er nu engang formalia, så navnet blev indføjet og begge underskrifter fremsendt igen. Efter yderligere tre ugers ventetid ringede mægleren til Tinglysningsretten og fik besked om, at fuldmagterne ikke var ankommet, eller også var de blevet væk. De kunne i hvert tilfælde ikke lokaliseres. På det tidspunkt var jeg grædefærdig, men et par dage senere fik jeg heldigvis den opmuntrende besked, at retten havde godkendt fuldmagten og overdraget den til scanningsteamet. Et par uger efter var fuldmagten scannet, og jeg troede naivt, at anmærkningen fluks ville blive fjernet og skødet tinglyst. Men nej. Dette krævede en særskilt anmodning fra mægleren, som skulle ske pr. mail, og som først kunne forventes besvaret efter et par uger. For at det ikke skulle være løgn anmodede Tinglysningsretten efter et par uger om at få tilsendt de to fuldmagter endnu en gang, så man kunne gennemføre tinglysningen. I skrivende stund venter jeg nu på femte måned fortsat på tinglysningen. Man spørger sig selv, hvad de har gang i ovre i Hobro. Tinglysningsretten mener åbenbart at være i sin gode ret til at afvise dokumenter uden at forklare, hvad der er galt. Men det kan da ikke passe, at man kan holde borgerne beskæftiget med en meningsløs gætteleg uden mulighed for at afklare, hvad der skal til for at leve op til formalia. Når vi er ved formalia, er det vist også en smule nidkært at forlænge processen, fordi navnet på den ene fuldmagt ikke fremgår med blokbogstaver. Og hvad hjælper formalia, når jeg alligevel skal blive ved med at fremsende de registrerede fuldmagter til retten. Havde Tinglysningsretten været en offentlig myndighed, kunne man aktivere Ombudsmanden. Men retten er højt hævet over sådanne kontrolinstanser, så som borger er der ikke andet at gøre end at ... vente.",
        "metadata": {
            "source": "https://www.berlingske.dk/kommentatorer/mens-vi-venter-paa-tinglysningsretten",
            "image_url": "https://berlingske.bmcdn.dk/media/cache/resolve/image_x_large/image/80/801738/3460902-mens-vi-venter-p-tinglysningsretten.jpg",
            "publication_time": "Lørdag d. 01. januar 2011, kl. 22.30",
            "author": null,
            "related_links": [],
            "attachments": []
        }
    }
}