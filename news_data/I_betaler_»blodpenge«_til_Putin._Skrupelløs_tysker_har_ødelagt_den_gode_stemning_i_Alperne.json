{
    "version": "1.0",
    "document": {
        "id": "https://www_berlingske_dk/internationalt/i-betaler-blodpenge-til-putin-skrupelloes-tysker-har-oedelagt-den",
        "title": "I betaler »blodpenge« til Putin. Skrupelløs tysker har ødelagt den gode stemning i Alperne",
        "content": "Smukkere end de østrigske alper bliver det ikke. Høj sol over bjergtinder dækket af uskyldig sne. Men graver man bare lidt i overfladen, støder man hurtigt på årtiers fortielse og råddenskab. Dem plejer østrigerne og resten af verden med dem ellers at springe let og elegant hen over. Ofte med en sværm af tallerkenstore schnitzler og fadøl efter sig. Men forleden var der en, som nægtede at tale de gemytlige østrigere efter munden. I stedet sagde han det, som det er: Ved fortsat at importere gas fra Rusland, finansierer Østrig Putins krig i Ukraine. »Blodpenge«, kaldte han det. Den tyske EU-embedsmand Martin Selmayr var i mange år frygtet i Bruxelles. Nu hader de ham i Wien.Fold sammenLæs mereFoto: Virginia Mayo/AP/Ritzau Scanpix. Hans navn er Martin Selmayr. Han er EU-Kommissionens repræsentant i Wien. Bag sig har han en fortid som den mest magtfulde embedsmand i EU. Nu ønsker store dele af det østrigske establishment at sende ham tilbage til Bruxelles. Men Martin Selmayr er vant til kritik. Da han herskede i Bruxelles, hvor han endte med posten som generalsekretær i EU-Kommissionen, gik han ifølge det østrigske nyhedsmagasinProfilfor at være »brilliant, men skrupelløs«. Andre har påpeget, at han også har stærke kontroltendenser. Nogle kaldte ham for »Voldemort« efter den frygtindgydende troldmand i Harry Potter-bøgerne. Men det, der sad bedste fast, var »Monstret af Berlaymont« efter navnet på den bygning, hvor EU-Kommissionen holder til. Siden 2019 har han været i Wien. Og her har de nu også opdaget, at det ikke er en hvilken som helst diplomat, de har fået på besøg. Den usædvanligt udiplomatiske kommentar om den østrigske import af russisk gas faldt dog under en udveksling, som østrigsk presse godt kunne have refereret også. Som den østrigske avisDie Pressesiden har forklaret, så begyndte det hele, da Selmayr deltog i en offentlig debat under en kunstmesse i Wien. Publikum bestod af omkring 50 mennesker, og så var der en del medier. Og det var først hen mod slutningen, det blev kontroversielt. Her opfordrede en mand fra publikum til at protestere imod det »krigeriske EU«. Manden sagde også, at formanden for EU-Kommissionen, Ursula von der Leyen, har »blod på hænderne«. Og det var her, Selmayr tabte tålmodigheden med sit værtsland. »Åh, Gud. 55 procent af den østrigske gas kommer stadigvæk fra Rusland,« lød det. Dermed finansierer Østrig Putins krig, fortsatte Selmayr, men ingen protesterer imod gasimporten: »Det overrasker mig, fordi man sender blodpenge til Rusland med gasregningen hver dag.« Siden har østrigerne haft travlt. Ikke med at granske Selmayrs ord. Alle ved, det er korrekt, at Østrig stadig får over halvdelen af sin gas fra Rusland. Og selv om det er skåret ned, fordi østrigerne i begyndelsen af 2022 fik hele 80 procent af deres gas fra Rusland, så er landet i stærk kontrast til de fleste andre EU-lande fortsat dybt afhængigt af Rusland. Næh, østrigerne fik travlt med at udskamme Selmayr. Fra Andreas Mölzer, en af ideologerne i Østrigs nationalkonservative parti, FPÖ, lød det ifølge formiddagsavisenKronen Zeitung, at Selmayr opfører sig som »en officer fra en kolonimagt«. Her hører det med til billedet, at Selmayr er tysk, og at Østrig ganske rigtigt blev annekteret af Tyskland. Det skete i 1938, da Adolf Hitler var ved magten i Nazityskland. Men Østrig modsatte sig ikke annekteringen. Nærmest tværtimod. Og derfor holder sammenligningen heller ikke. Selmayr har også måttet forklare sig over for det østrigske udenrigsministerium. Østrigs europaminister, den konservative Karoline Edtstadler kaldte Selmayrs kommentarer for »tvivlsomme og kontraproduktive«. IfølgeDer Standardundlod Edtstadler heller ikke at pege fingre ad resten af Europa, som i øjeblikket – ad indirekte veje – køber mere flydende russisk gas, end tidligere. Og så har EU-Kommissionen også officielt nærmest været tvunget til at tage afstand fra Selmayrs kommentar. Kun få har støttet ham. En af stemmerne kommer fra Østrigs liberale parti, NEOS. Herfra lød det fra partichef Beate Meinl-Reisinger ifølge avisen Kleine Zeitung, at ikke kun Østrig men hele EU-Kommissionen har pligt til at »udtørre alle Putins finansieringskilder«. Mens østrigerne har travlt med at pege fingre, står det klart, de meget let kan pege fingre mod sig selv, noterer det europæiske nyhedsmediePolitico. I en artikel remser Politico rækken af Østrigs historiske fejltrin op. Listen er både lang og grum. Og den inkluderer ikke mindst annekteringen i 1938, som Østrig har brugte som undskyldning for aldrig at tage et historisk opgør om skyld og ansvar. I stedet har Wien forstået at udnytte sin neutralitet til fulde. Den blev indført i 1955, da det lykkedes Østrig at få de allierede styrker til at droppe besættelsen af landet. Men det daværende Sovjetunionen krævede, at Østrig forpligtede sig til neutralitet. Og mens neutraliteten dengang var en nødvendighed, er den siden blevet en fuldt integreret del af Østrigs nationale dna. Og i dag, vurdererPolitico, er »neutraliteten ikke meget andet end en passende undskyldning for at undgå ansvar«. Da Østrigs daværende udenrigsminister Karin Kneissl blev gift i 2018, deltog Vladimir Putin i hendes bryllup.Fold sammenLæs mereFoto: Roland Schlager/AP/Ritzau Scanpix. Sikkert er det, at landets nationalkonservative parti FPÖ har tætte forbindelser til Rusland. Da FPÖ mellem 2017 og 2019 sad i regeringen, havde partiet indenrigsministerposten og dermed også efterretningstjenesterne. Det fik flere vestlige efterretningstjenester til at skrue ned for samarbejdet med østrigerne af frygt for, at informationerne skulle ryge videre til Moskva. Og lige nu udmøntes neutraliteten sådan, at Østrig bakker op om sanktionerne imod Rusland, men ikke sender våben til Ukraine. Samtidig fortsætter mange østrigske virksomheder deres forretninger med russerne. Uden at de bliver fordømt hjemme af den grund. Neutraliteten er simpelthen blevet en bekvem og gunstig situation for østrigerne. 77 procent af østrigerne går da også ind for den, visteen meningsmålingtilbage i april. Sagen er bare, at afhængigheden af den russiske gas slider på neutraliteten, konstaterer avisen Der Standard: »Dette svækker Østrigs udenrigspolitiske status, hvilket særligt er et problem i et neutralt land.« Solveig Gram Jensen er Berlingskes Europa-korrespondent",
        "metadata": {
            "source": "https://www.berlingske.dk/internationalt/i-betaler-blodpenge-til-putin-skrupelloes-tysker-har-oedelagt-den",
            "image_url": "https://berlingske.bmcdn.dk/media/cache/resolve/image_x_large_vertical/image/171/1717434/24529680-tyrolian-farmers-decorate-cows-with-bells-and-flow.jpg",
            "publication_time": "Tirsdag d. 19. september 2023, kl. 20.17",
            "author": "Solveig Gram Jensen",
            "related_links": [],
            "attachments": []
        }
    }
}