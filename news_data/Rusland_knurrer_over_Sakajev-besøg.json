{
    "version": "1.0",
    "document": {
        "id": "https://www_berlingske_dk/internationalt/rusland-knurrer-over-sakajev-besoeg",
        "title": "Rusland knurrer over Sakajev-besøg",
        "content": "MOSKVA: Den tjetjenske eksil-politiker Akhmed Sakajev er igen genstand for diplomatiske skærmydsler mellem Danmark og Rusland. Efter Sakajevs besøg i Danmark i weekenden retter Moskva nu officiel kritik mod de danske myndigheder for ikke at anholde og udlevere Sakajev, der er eftersøgt i Rusland. Det gjorde den russiske regering klart, da Danmarks ambassadør i går blev indkaldt til møde det russiske udenrigsminsterium i Moskva. - Danmark tillod Sakajevs uhindrede indrejse trods den russiske anklagemyndigheds anmodning om hans anholdelse, skriver det russiske ministerium. Den \"provokerende\" konference og de danske myndigheders opførsel \"modsiger atmosfæren i det russisk-danske forhold og anti-terror-samarbejdet, lyder det i den russiske udtalelse. Akhmed Sakajev deltog i weekenden i en konference på Amager om Tjetjeniens fremtid. Forud for konferencen understregede udenrigsminister Villy Søvndal (SF), at Sakajev er velkommen i Danmark, \"så længe der er tale om en lovlig forsamling\". Sakajev er i dag leder af den tjetjenske eksil-regering.  Sakajev har tidligere spillet en hovedrolle i forholdet mellem Danmark og Rusland. I 2002 udløste hans besøg i København en årelang diplomatisk istid mellem Danmark og Rusland, efter en domstol afviste at udlevere ham til retsforfølgelse i Rusland. Rusland anklager Sakajev for alvorlige forbrydelser herunder medvirken til terror, men den dansk domstol fandt dengang ikke sagen overbevisende nok til en udlevering. Efterfølgende aflyste Vladimir Putin sit planlagte besøg i Danmark. Striden blev først bilag i 2009. Herefter blev det dansk-russiske forhold igen kraftig forbedret. Vladimir Putin besøgte Danmark sidste år.  Ifølge Berlingskes kilder har Rusland dog ikke truet med egentlige sanktioner mod Danmark. De senere år har Sakajev besøgt en række europæiske lande, herunder Polen, der også har afvist at udlevere Sakajev til Rusland. Sakajev har i dag status som politisk flygtning i Storbritannien, der ligeledes afviser at udlevere ham til Rusland.",
        "metadata": {
            "source": "https://www.berlingske.dk/internationalt/rusland-knurrer-over-sakajev-besoeg",
            "image_url": "https://berlingske.bmcdn.dk/media/cache/resolve/image_x_large/image/7/78809/5005772-sakajev.jpg",
            "publication_time": "Fredag d. 23. marts 2012, kl. 09.20",
            "author": "Simon Kruse",
            "related_links": [],
            "attachments": []
        }
    }
}