{
    "version": "1.0",
    "document": {
        "id": "https://www_berlingske_dk/kultur/smukfest-blev-naesten-til-ibiza-med-verdenskendt-dj",
        "title": "Smukfest blev næsten til Ibiza med verdenskendt DJ",
        "content": "Onsdag sent aften skulle et af de største navne på dette års Smukfest forsøge at omdanne området ved Bøgescenerne til en kæmpe fest, med Ibiza som forbillede. Det var ingen ringere end den formentlig største DJ på verdensplan i øjeblikket franske David Guetta. Hvis man umiddelbart inden koncerten var i tvivl om, at det var et af festivalens største navne, der skulle spille op til dans, så blev den tvivl flået væk bare ved synet af den enorme menneskemængde, der var troppet op under bøgetræerne. For alle steder hvor man kunne bare få et glimt af scenen var der optaget af glade og forventningsfulde mennesker – med streg under fulde. Det helt store spørgsmål var, om David Guetta, der har adskillige rigtig store hits, dog hovedsageligt sammen med andre kendte kunstnere, virkelig kunne lave den fest, som de rigtig mange festival-gæster tydeligt håbede på. Det hele begyndte også noget nær perfekt. For han lagde ud med et af de absolut største hits, han har skabt. ’Titanium’ med Sia på vokal bragede ud af de store højtalere og sendte de titusindevis foran scenen i ekstase. Flere gange under nummeret overdøvede publikums sang, de ellers ret høje toner fra mixerpulten. Og et sandt hav af arme gjorde publikum til en levende organisme i en sand rus af en fest. Sikke en start. Begyndelsen tog ikke kun de fremmødte med storm, men også David Guetta, der stod bag en flere meter høj DJ-pult omringet af lys fra storskærme, konfettikanoner og tårnhøje flammer, virkede oprigtigt benovet over det store fremmøde og den flotte, nærmest hysteriske, velkomst. Han fik da også gjort det klart, at han var ked af, at han ikke havde spillet på Skanderborg noget før. Selvfølgelig til publikums begejstring. Men sådan et brag af en start skal selvfølgelig følges op. Og det er et problem, uanset hvem man er. Og selv en David Guetta må falde en anelse i niveau i løbet af en koncert. Hvilket han også gjorde, når han bevægede sig væk fra de velkendte hits over i noget mere klub-DJ-lignende med tunge bas-rytmer der opforderede til en pæn gang stamp og tramp i jorden. Naturligvis spillede DJ’en andre af de store hits som ’Without You’ med Usher, ’When Love Takes Over’ med Kelly Rowland og ’I Got a Feeling’ med The Black Eyed Peas. Men lidt for mange lange stunder med dyb bas og kun en storskærm at se på, gjorde, at festen ikke blev helt den uforglemmelige omgang Ibiza-fest under bøgetræerne, som man kunne håbe. God underholdning i store dele af koncerten. Men ikke hele koncerten. Og så bliver karakteren også derefter. Flot uden at være prangende.",
        "metadata": {
            "source": "https://www.berlingske.dk/kultur/smukfest-blev-naesten-til-ibiza-med-verdenskendt-dj",
            "image_url": "https://berlingske.bmcdn.dk/media/cache/resolve/image_x_large/image/63/632572/5463904-.jpg",
            "publication_time": "Torsdag d. 09. august 2012, kl. 16.53",
            "author": "Jeppe Elkjær Andersen, udlandsredaktør",
            "related_links": [],
            "attachments": []
        }
    }
}