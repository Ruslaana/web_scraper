{
    "version": "1.0",
    "document": {
        "id": "https://www_berlingske_dk/samfund/ny-elev-formand-besatte-raadhus",
        "title": "Ny elev-formand besatte rådhus",
        "content": "Hun kommer fra Roskilde. Hun er 14 år gammel. Og nu er hun spydspidsen, talerøret og ansigtet udadtil for 600.000 folkeskoleelever landet over. Det er bestemt ikke en uerfaren formand, som i weekenden blev valgt som formand for elevforeningen Danske Skoleelever. Trods sin unge alder er 14-årige Vera Rosenbeck allerede godt på vej til at udfylde skoene fra hendes forgænger, denskarpe og hårdtargumenterendeTroels Boldt Rømer. Tag for eksempel oktober sidste år, hvor hun marcherede mod Roskilde Rådhus for at gøre det helt klart for kommunalpolitikerne, hvad der var elevernes holdning til gamle bøger, fyrede lærere og nedslidt inventar.  - Vi er Danmarks videnskilde, lad os ikke gå til spilde, sang de omkring 150 demonstranter, mens de trængte ind i rådhusets foyer og blokerede hovedopgangen. Eller tag aktionen, som var foregået bare en måned tidligere. Her var det spørgsmålet om flere elever i klasserne, der havde fået Vera Rosenbeck op på barrikaderne i en stor demonstration i Roskildes gader. Hjernen bag? Vera Selv.  Det var egentlig et tilfælde, at hun kom ind i elevpolitik. Sammen med en veninde var hun sidste år taget med til Danske Elevers generalforsamling, og dér blev hun simpelthen grebet af stemningen: - Der er noget helt særligt over at træde ind i en gymnastiksal, hvor der sidder 300 elever med visioner og lyst til at gøre en indsats for at forandre deres skole, forklarer hun med begejstring. Mindre end et år senere kunne hun kalde sig formand. Så kan man da tale om at gøre lynkarriere. Til daglig går Vera Rosenbeck i 8. klasse på Trekronerskolen i Roskilde. Også her er hun kendt som en ivrig fortaler for elevernes rettigheder. Siden august sidste år har hun siddet i skolebestyrelsen, og her har hun \"været på fra dag ét,\" fortæller Trekronerskolens rektor, Annette Carlsson. - Vera er en ualmindelig engageret pige, som går op i det, hun arbejder med. Hun er bestemt ikke bange for at sige sin mening, siger rektoren, som blandt andet har hørt Vera Rosenbeck slå på tromme for bedre intern kommunikation på skolen.  Annette Carlsson ved godt, at det er en stor opgave, der venter den nye elevformand. Men rektoren er sikker på, at Vera Rosenbeck vil vokse med den: - Fra møderne i skolebestyrelsen ved jeg, at hun ikke bare går op i sin egen dagsorden, men også andres. Dét tror jeg, bliver en stor styrke for hende, når hun nu skal ud og tale så mange andre elevers sag. Den første skudsalve fra formandsposten affyrede Vera Rosenbeck allerede i weekenden. To klare mærkesager: Undervisningsmiljøet skal forbedres, og der skal tages hånd om folkeskolens jordnære problemer med elendige vikarer, for dårligt uddannede lærere og for få timer. - Elever skal ikke længere finde sig i at sidde i et klasselokale med skimmelsvamp. De skal heller ikke finde sig i at blive undervist af andenrangs vikarer, der ikke har taget nogen uddannelse inden for lærerfaget, siger Vera Rosenbeck. Hun mener selv, at hun på mange måder vil komme til at ligne sin forgænger, Troels Boldt Rømer. Han er den formand, hun har set op til og arbejdet sammen med, og det er hans udfarende, kommunikative stil, hun vil fortsætte, siger hun. - Stilen og visionerne bliver de samme som tidligere, og vi vil blive ved med at udnytte, at vi har fået slået vores navn fast, som en vigtig part i folkeskoledebatten, sig hun og tænker lidt. Så siger hun: - Som udgangspunkt bryder vi os ikke om at slås. Vi vil hellere være i dialog med dem, vi er uenige med. Og pludselig er det svært at høre, at Vera Rosenbeck kun har været politisk formand i 24 timer.",
        "metadata": {
            "source": "https://www.berlingske.dk/samfund/ny-elev-formand-besatte-raadhus",
            "image_url": "https://berlingske.bmcdn.dk/media/cache/resolve/image_x_large/image/38/388765/3946320-vera-rosenbeck-danske-skoleelever.jpg",
            "publication_time": "Mandag d. 28. marts 2011, kl. 13.42",
            "author": "Steen A. Jørgenssen",
            "related_links": [],
            "attachments": []
        }
    }
}