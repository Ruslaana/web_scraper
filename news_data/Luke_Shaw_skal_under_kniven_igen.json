{
    "version": "1.0",
    "document": {
        "id": "https://www_berlingske_dk/sport/luke-shaw-skal-under-kniven-igen",
        "title": "Luke Shaw skal under kniven igen",
        "content": "Manchester Uniteds Luke Shaw skal opereres igen fredag. Det så uhyggeligt ud, da englændernes 20-årige venstreback Luke Shaw fløj gennem luften efter mødet med PSV Eindhovens Hector Moreno og efterfølgende lå rådvild og paralyseret i græsset. Resultatet var et dobbelt benbrud og en pause fra fodboldbanen på minimum seks måneder. Samme aften blev den formstærke brite opereret på et hospital i Eindhoven, men allerede fredag venter endnu en operation, skriver engelske Sky Sport. Også den skal efter planen foretages på hospitalet i Eindhoven, hvorefter Luke Shaw forventes at blive fløjet hjem i weekenden. Hvis altså alt forløber som planlagt. Manchester Uniteds formand Ed Woodward besøgte Luke Shaw morgenen efter uheldet og gav et par opmuntrende ord, ligesom Shaws forældre menes at være ved deres søns side. Derudover er det strømmet ind med støtte fra holdkammerater og fodboldstjerner fra nær og fjern. Luke Shaw kan finde en smule trøst i, at der ifølge engelske medier er tale om et 'rent' brud på hans højre ben, hvilket gør helingen nemmere og mere ukompliceret. Derfor bør det være realistisk at se Luke Shaw tilbage på grønsværen om et halvt års tid. ",
        "metadata": {
            "source": "https://www.berlingske.dk/sport/luke-shaw-skal-under-kniven-igen",
            "image_url": "https://berlingske.bmcdn.dk/media/cache/resolve/image_x_large_vertical/image/68/680780/10668144-fbl-eur-c1-psv-manchestershaw.jpeg",
            "publication_time": "Fredag d. 18. september 2015, kl. 08.02",
            "author": null,
            "related_links": [],
            "attachments": []
        }
    }
}