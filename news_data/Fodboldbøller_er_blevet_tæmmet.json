{
    "version": "1.0",
    "document": {
        "id": "https://www_berlingske_dk/samfund/fodboldboeller-er-blevet-taemmet",
        "title": "Fodboldbøller er blevet tæmmet",
        "content": "Politiets bestræbelser på at bremse op for ballade og uro i forbindelse med fodboldkampe ser nu ud til at virke. Nye tal fra Rigspolitiet viser, at langt færre personer bliver anholdt og sigtet end tidligere. Effekten ses især på superligakampe, 1. divisionskampe og pokalturneringer. Det fremgår af en rapport, som netop er offentliggjort på politiets egen hjemmeside. Mere synligt politi og bedre og mere ensartet uddannelse af kontrollører nævnes som væsentlige årsager til det lavere antal ballademagere, som ender bag tremmer i forbindelse med en fodboldkamp. 406 personer blev frihedsberøvet i forbindelse med superligakampe i sæsonen 2009/2010. Det svarer til lidt over to personer pr. kamp i gennemsnit, og det er ifølge politiinspektør Allan Nyring det laveste antal siden 2006, da politiet begyndte at registrere anholdelser af fodboldbøller. »Karantænereglerne kombineret med, at alle kontrollørerne ved indgangene er blevet uddannet - blandt andet så de er bedre i stand til at kigge efter det rigtige - har helt sikkert haft stor betydning,« siger han. Medvirkende til den fredeligere stemning omkring fodboldkampene er også, at politiet i dag arbejder ud fra det udgangspunkt, at »fodboldkampe skal fastholdes som en festlig begivenhed for hele familien«. Til at tale med Sikkerhedschef Leif Bjørn, Fodboldklubben FCK, bekræfter over for Berlingske Tidende, at man er blevet langt bedre til at dæmme op for uroen i forbindelse med afvikling af kampene. »Her i Parken har vi længe haft veluddannede kontrollører, men det gode er, at vi nu har fået bedre og ens uddannede kontrollører over hele fodbolddanmark,« siger han og nævner også politiets synlighed som en væsentlig faktor. »I deres gule veste er politiet blevet mere synlige, og det er tryghedsskabende. Samtidig signalerer betjentene, at man gerne må tale med dem, og det medvirker til at skabe en bedre stemning,« siger FCKs sikkerhedschef og understreger, at 99 procent af fodboldballaden foregår uden for stadion. Ser man på landskampe, viser statistikken også en positiv udvikling. Lige bortset fra en kraftig stigning i 2009/10, som ifølge politiinspektør Allan Nyring skyldes VM-kvalifikationskampen mod Sverige i oktober 2009. Ved den lejlighed blev der foretaget et særdeles stort antal frihedsberøvelser. Hovedparten blev sigtet for forstyrrelse af den offentlige orden.",
        "metadata": {
            "source": "https://www.berlingske.dk/samfund/fodboldboeller-er-blevet-taemmet",
            "image_url": "https://berlingske.bmcdn.dk/media/cache/resolve/image_x_large/image/81/811487/3345490-fodbold.jpg",
            "publication_time": "Mandag d. 29. november 2010, kl. 13.11",
            "author": "Karen Margrethe Schelin",
            "related_links": [],
            "attachments": []
        }
    }
}