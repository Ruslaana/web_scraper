{
    "version": "1.0",
    "document": {
        "id": "https://www_berlingske_dk/kommentar/goddag-til-alle-tiders-bureaukratiske-monster-det-er-for-en-god-sag-men",
        "title": "Goddag til alle tiders bureaukratiske monster – det er for en god sag, men ellers er der ikke noget godt at sige",
        "content": "Simon Kollerup (S) kaldte det den største enkeltstående administrative lettelse for danske virksomheder, der nogensinde er målt. Man kan godt forstå, at den tidligere erhvervsminister var stolt, da han i 2022 kunnefjerne tre milliarder kroner i årlige omkostningerved at trylle papir væk og skubbe de små virksomheder over i den digitale verden af elektroniske bilag og automatisk rapportering til myndighederne. Tak for ingenting, fristes man til at sige med udsigten til, at regeringen – eller rettereDanmark og EU– er på vej med den største administrative byrde til danske virksomheder, der nogensinde er hittet på. Vi lever i en blind tid. Hvis man foreslår noget som helst, som er grønt eller pink, er man reaktionær, hvis man vover at række fingeren i vejret og stille et spørgsmål. Godt hjulpet af nogle af stjernerne i erhvervslivet, desværre. Her gør udsigten til en regning på syvmilliarder kronerårligt for nye rapporteringskrav til virksomhederne med 12 standarder, der dækker miljø, det sociale område og selskabsledelse, 85 oplysningskrav og i alt 1.144 hårde og bløde datapunkter, ikke indtryk: »Alle dem, der ikke gider at gøre noget ved det, for dem er det en hæmsko. For dem, der gider at gøre noget ved det, er det en ting, der gør, at de får lov til at tage en pris for det i markedet,« sagde Tommy Ahlers, som er iværksætter og tidligere uddannelses- og forskningsminister for Venstre, tilen debat på Folkemødet i Allinge. De nye rapporteringskrav har de sædvanlige EU-forkortelser, nemligCSRD– Corporate Sustainability Reporting Directive. Og så de konkrete standarder bag navnetEuropean Sustainability Reporting Standards(ESRS) 1 og 2. Jeg vil advare mod at forsøge at læse dem, medmindre man har ufattelig god tid. Kors i hytten, hvor er det arrogant og skævt at formulere de nye krav, de såkaldte esg-krav, på den måde, som Ahlers gør. Påstanden om, at virksomheder, som loyalt følger landets love, automatisk kan tage en højere pris for deres varer og skubbe store regninger for administrative byrder videre til deres kunder, er helt på månen. Sådan fungerer konkurrence ikke. Ahlers ved bedre.  \"Manglende forberedelse og en mangel på klarhed omkring direktivets krav kommer til at betyde, at vi i Danmark får svært ved at leve op til kravene i CSRD,\" skriver Søren Eriksen fra Viegand Maagøe og Christian Binggeli fra KMD#dkpol#dkbiz#eudkhttps://t.co/k59MX7vV72 Og man må være dobbelt forarget over, at den tidligere minister taler om at gide. Der er ikke noget gide her.De 12 standarder, 85 oplysningskrav og 1.144 kvalitative og kvantitative datapunkter samt 317 frivillige datapunkter er ikke en skovtur, men bliver, når reglerne er indført med regnskaberne for 2024, underlagt revision og myndighedskontrol, omend det så nok kræver, at erhvervsminister Morten Bødskov (S) skal hyre flere hundrede kontrollanter. Hvor, han så skal finde dem henne, er anden sag. Måske Ahlers via sine virksomheder slet ikke er berørt af kravene, fordi de først rammer store virksomheder og ikke de små startups, som Ahlers kaster sine penge efter. Kravene rulles først ud til virksomheder med over 250-500 ansatte eller cirka 2.300 danske virksomheder i alt. Og dog. Rapporteringskravene, som er på vej, betyder, at alle, som leverer til store virksomheder, skal forberede sig på alenlange spørgeskemaer om, hvad der foregår i deres virksomhed, når det gælder klima, vind- og havressourcer, cirkulær økonomi, biodiversitet, ligebehandling, ligeløn, inklusion, diversitet, vold og chikane, arbejdstid, organisationsfrihed, balance mellem arbejdsliv og privatliv, menneskerettigheder, demokratiske principper, kontrol og risikosystemer, korruption, forretningsetik betalingspraksis. Det er ikke nok med sniksnak og historiske data, for i en række tilfælde, skal der opstilles måltal. Alt sammen underlagt revisionspligt. Listen ovenfor er med tanke på 1.144 datapunkter selvsagt en latterlig overfladisk overflyvning. Antallet af datapunkter er opgjort efter, at det er lykkedes for blandt andet Dansk Industri at fjerne over 40 procent – ellers ville der være over 2.000 datapunkter at hitte rede i. I toppen af dansk erhvervsliv tales der åbent om frygten for et »bureaukratisk monster«. Det kan hurtigt komme til at lyde reaktionært, fordi det lyder, som om erhvervslivet, når det kommer til stykket, ikke ønsker at gøre det, der skal til for at medvirke til den grønne omstilling og alle de andre ambitiøse ønsker, der er til, hvordan erhvervslivet kan bidrage til at skabe endnu bedre virksomheder og dermed et endnu bedre samfund. Hvis debatten om det bureaukratiske monster, som er ved blive rullet ud, skal tage udgangspunkt i det ekstremt liberale synspunkt, at alle regler skal skrottes, eller Enhedslistens begejstring over al regulering og deres synspunkt om, at regulering og myndighedskrav aldrig kan blive store nok, ender vi det gale sted. Der ligger en vis dybere fornuft bag forslaget. Hvis den grønne omstilling skal være effektiv, og hvis den skal gennemføres via erhvervslivet fremfor via staten, så er der behov for at formulere nogle rapporteringskrav, som rækker ud over de finansielle nøgletal, som virksomheder udarbejder i dag. Indtil nu har der i de 27 EU-lande været 27 forskellige regler om esg-rapportering. Hvis vi skal bevare det indre marked, så må der et eller andet sted også være ens regler og rammer for virksomhederne. Man kan let forestille sig, at ét esg-krav til italienske virksomheder kunne blive en teknisk handelshindring for danske virksomheder med eksport til Italien. Erhvervslivets tænketank Axcelfuture har igangsat et projekt, som skal overvåge implementeringen af esg-regimet. Det bliver interessant at følge. Den dybe ufornuft opstår et andet sted. EU-Kommissionens direktiv synes at afspejle, at 27 lande har sat sig sammen for at samle 27 forskellige sæt regler. Alt – åbenbart alt – er røget med i gryden for, at alle kunne være tilfredse. Vi har fået de mest vidtgående og ukritiske regler, fordi det var det kompromis, alle kunne blive enige om. Man kan på den måde ikke udelukke, at det nye esg-regime er det største økonomiske selvmål i EUs historie, medmindre selvfølgelig det går, som det plejer. Som det gælder al EU-lovning handler det om, hvorvidt landene faktisk implementerer og efterlever de fælles regler. Måske det netop går, som det plejer, nemlig at Danmark som sædvanlig overimplementerer EUs lovgivning, mens de nye regler ikke bliver håndhævet særligt hårdt i de fleste af de andre 26 medlemslande. Så har den danske regering påført dansk erhvervsliv ekstra omkostninger på syv milliarder kroner, mens resten af EU kan juble over fælles regler, som de fleste bagefter ignorerer og bare gør, som de hele tiden har gjort. Den danske regering har to soleklare opgaver. Den ene er at få ryddet op i den absurde mængde af rapportering, så der bliver fokuseret på den rapportering, som kan gøre en forskel.Erhvervslivet er slet ikke klar til monstret, skrev Børsen for nylig. Den anden er at insistere på, at der først laves en grundig analyse af, hvordan EU-landene har efterlevet det seneste store bureaukratiske monster, databeskyttelsesloven, somkostede virksomhederne mindst otte milliarder kroner, og derefter en analyse af, om de andre 26 EU-lande har tænkt sig at behandle det nye esg-regime som andet end en papirtiger. Thomas Bernt Henriksen er Berlingskes erhvervsredaktør Thomas Bernt HenriksenFold sammenLæs mereFoto: Søren Bidstrup.",
        "metadata": {
            "source": "https://www.berlingske.dk/kommentar/goddag-til-alle-tiders-bureaukratiske-monster-det-er-for-en-god-sag-men",
            "image_url": "https://berlingske.bmcdn.dk/media/cache/resolve/image_x_large/image/169/1692243/24468339-.jpg",
            "publication_time": "Mandag d. 03. juli 2023, kl. 21.16",
            "author": "Thomas Bernt Henriksen",
            "related_links": [],
            "attachments": []
        }
    }
}