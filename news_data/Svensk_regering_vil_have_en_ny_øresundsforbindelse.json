{
    "version": "1.0",
    "document": {
        "id": "https://www_berlingske_dk/politik/svensk-regering-vil-have-en-ny-oeresundsforbindelse",
        "title": "Svensk regering vil have en ny øresundsforbindelse",
        "content": "Den svenske regering præsenterede onsdag et forslag om endnu en fast forbindelse over Øresund. Forslaget blev fremlagt under det svenske folkemøde, Almedalsugen i Visby, og er en del af et større byggeprojekt, der har fået navnet »Sverigebyggeriet«. Det skriver det uafhængige regionale nyhedsbureau News Øresund. Sverigebyggeriet har primært fokus på at bygge højhastighedsjernbaner fra Stockholm til Göteborg og Malmö, udbygge infrastruktur og kollektiv transport i de tre svenske storbyregioner samt at bygge 100.000 nye boliger i området. Men den nye faste forbindelse er også et centralt punkt i forslaget, og den borgerlige svenske koalitionsregering vil nu indlede forhandlinger med de danske politikere. Den svenske infrastrukturminister, Catharina Elmsäter-Svärd, ser en tunnel mellem Helsingborg og Helsingør som den ideelle løsning, men ifølge regionrådsformanden i Region Hovedstaden, Sophie Hæstorp Andersen (S), ligger intet fast endnu. »Jeg deltager selv i mødet på Visby, og en forbindelse mellem Helsingør og Helsingborg er den svenske regerings fortrukne løsning, men der er ikke finansiering på plads i forslaget,« siger Sophie Hæstorp Andersen til Berlingske Nyhedsbureau og fortsætter: »Jeg synes uanset hvad, at det er positivt, at man vil drøfte en ny øresundsforbindelse. Det vil styrke arbejdsmarkedet i Øresundsregionen, og jeg er sikker på, at den danske regering vil gå i positiv dialog med den svenske regering. Øresundsområdet er så vigtigt et vækstområde, at politikerne er nødt til at sætte sig ned og får en snak om, hvad man kan gøre, når der opstår flaskehalse i trafikken,« siger hun. Region Skånes regionsformand, Pia Kinhult, er ligeledes positivt stemt over for forslaget, men hun mener også, at der ligger mange forhandlinger forude. »Det vigtigste med forslaget er gennembruddet for en fast forbindelse mellem Helsingborg og Helsingør. Men nu må vi have respekt for, at vi taler om en beslutning, der skal tages af to lande og to regeringer. Vi kan bare håbe, at den danske side ser potentialet i dette for Københavns skyld og for Kastrup Lufthavns fremtid,« siger Pia Kinhult til News Øresund. Det har ikke været muligt at få en kommentar fra transportminister Magnus Heunicke (S), da han holder ferie.",
        "metadata": {
            "source": "https://www.berlingske.dk/politik/svensk-regering-vil-have-en-ny-oeresundsforbindelse",
            "image_url": "https://berlingske.bmcdn.dk/media/cache/resolve/image_x_large/image/43/436612/7484090-til-arkiv-scandlines-frge.jpg",
            "publication_time": "Onsdag d. 02. juli 2014, kl. 18.11",
            "author": null,
            "related_links": [],
            "attachments": []
        }
    }
}