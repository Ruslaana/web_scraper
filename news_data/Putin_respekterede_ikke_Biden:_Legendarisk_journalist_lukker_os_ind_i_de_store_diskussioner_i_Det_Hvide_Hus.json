{
    "version": "1.0",
    "document": {
        "id": "https://www_berlingske_dk/litteratur/putin-respekterede-ikke-biden-legendarisk-journalist-lukker-os-ind-i-de",
        "title": "Putin respekterede ikke Biden: Legendarisk journalist lukker os ind i de store diskussioner i Det Hvide Hus",
        "content": "Man leder i den amerikanske journalist Bob Woodwards nyeste bog, »War«, efter det, den amerikanske Washington Post-journalist, forfatter og Pulitzer-prisvinder er kendt for: Evnen til at få selv hærdede magtpersoner til at bryde sammen og fortælle historier om det, der foregår bag magtens korridorer i hans hjemby, Washington, D.C. Men »War« er heller ikke ment som en afslørende bog om de amerikanske præsidenters ageren bag kulisserne. Forfatteren har valgt en mere nøgtern stil, selvom han flere steder helt sikkert »afslører« de overvejelser, som den nuværende amerikanske præsident, Joe Biden, har gjort sig i forbindelse med kriserne i Ukraine og i Mellemøsten. Bob Woodward (tv.) og Carl Bernstein i tiden på The Washington Post, hvor deres dækning af Watergateskandalen i 1974 var medvirkende til præsident Richard Nixons fald. Nu har Woodward begået en ny bog om USAs krige.Fold sammenLæs mereFoto: Bettmann. Bob Woodward – den legendariske journalist, som sammen med sin kollega på The Washington Post Carl Bernstein fældede den daværende præsident, Richard Nixon, i den såkaldte Watergate-skandale – har udgivet mange bøger, der netop fører læserne ind bag magtens korridorer i blandt andet Det Hvide Hus. Han er kendt for at fortælle overraskende detaljer om amerikansk politik. Hvem husker ikke hans mange afsløringer af præsident Donald Trumps periode i Det Hvide Hus, hvor fremtrædende rådgivere tegnede et billede af en regering i totalt kaos? Bogen, »Fear: Trump in the White House«, fortalte, hvordan Trumps personlige rådgivere modarbejdede ham for at forhindre katastrofer. Den slags højt profileret drama leder man lidt mere forgæves efter i den nye bog, som handler om USAs krige, og hvilken effekt de har haft på den politiske proces i USA. Måske fordi Woodward helt tydeligt har større respekt for Bidens udenrigspolitiske handlinger, end han havde for Trumps, er bogen mere analytisk end egentlig afslørende. Men det gør bestemt ikke noget. Bogen kommer godt bag om mange af de diskussioner, der var i Det Hvide Hus, blandt andet op til krigen i Ukraine. Den er fortalt i en tone, hvor man hos Biden mere fornemmer tænksomme overvejelser end Trumps ofte kaotiske hovsabeslutninger. Bidens ubestridelige udenrigspolitiske erfaring gennem mere end 40 år bliver derfor omdrejningspunktet for Woodwards fortælling om de overvejelser, præsidenten har gjort sig i forskellige kriser. Man kan med fordel vælge de kapitler, der påkalder én særlig interesse.Fold sammenLæs mereFoto: Simon & Schuster. De første ti kapitler er næstenforrefererende i forhold til Afghanistan. Vi ved godt, at præsidentJoe Bidens beslutning om at forlade Afghanistani 2021 blev en katastrofe for ham. Men vi får ikke helt at vide, hvor præsidenten fejlede i sine vurderinger, der kostede stormagten USA en del respekt. Vi ved også godt, at USA som resten af verden var i vildrede med, hvad den russiske præsident, Vladimir Putin, egentlig ville med sin massive opmarch af militære styrker ved grænsen til Ukraine i 2022. Invasion eller »blot« trusler? Men vi vidste nok ikke meget om, hvor meget »nederlaget« i Afghanistan betød for hele beslutningsprocessen i Det Hvide Hus i forbindelse med optakten til krigen i Ukraine. Man ville ikke begå samme fejl som i Afghanistan – at undervurdere fjenden og svigte de allierede. Derfor lød det simple spørgsmål: Ville Putin invadere Ukraine og udnytte Bidens fundamentale svaghed og svigt under tilbagetrækningen fra Afghanistan? Analysen var, at Putin ikke havde respekt for Biden, og at USA i den forbindelse havde svigtet sine allierede i en grad, som gjorde, at USA ville få svært ved at samle en modstand mod en russisk invasion hos NATOs europæiske medlemmer, hvis ikke man denne gang mere åbent delte efterretninger. Men usikkerheden var påfaldende. Ville Putin invadere? Efterretningerne sagde ja. Eksperter sagde nej. Og i det vakuum forsøgte Biden at navigere, men tog alligevel bestik af, at efterretninger ikke altid taler sandt. Det gjorde de ikke om Talebans styrke i Afghanistan. Det gjorde de ikke i forbindelse med Irak-krigen. Så Woodward fører læserne gennem samtaler med Bidens betroede medarbejdere ind i det usikre univers, hvor beslutningerne bliver svære, fordi Biden håber på det bedste og frygter det værste. For de virkelige udenrigspolitiske nørder er der meget at hente i kapitlerne op til invasionen i Ukraine i februar 2022 og om forholdet til Mellemøsten og Israel. Men bogen foregår i et kontrolleret rum, for Biden er ikke Trump, og Woodward har respekt for Biden. Selv diskussionen om Ruslands mulige brug af atomvåben, som man frygtede efter invasionen, behandles med tænksom analyse. Står der så intet om Trump? Ork jo, men ofte spiller Trump birollen i den store opsætning, fordi han netop er tidligere præsident. Men vi får et godt indblik i Trumps egen opfattelse af sin egen rolle i historien. Og den er stor. MAGA-stor. Men hvis man også vil kende lidt til det, der skete det første år efter Hamas’ og Hizbollahs angreb på Israel, er der også masser af godbidder, ligesom man får et uhyggeligt indblik i USAs kyniske politik i Mellemøsten – uanset om man er republikaner eller demokrat. Der siges ét i offentligheden og noget helt andet, når man er privat, for eksempel sammen med Saudi-Arabiens egentlige hersker, Mohammed bin Salman. Han er en nødvendig paria for USA – en paria, som bag kulisserne behandles med stor respekt. Bogen er på 436 sider. Man kan med fordel vælge de kapitler, der påkalder én særlig interesse. War Forfatter:Bob Woodward.Sider:436.Pris:319,95.Forlag:Simon & Schuster.",
        "metadata": {
            "source": "https://www.berlingske.dk/litteratur/putin-respekterede-ikke-biden-legendarisk-journalist-lukker-os-ind-i-de",
            "image_url": "https://berlingske.bmcdn.dk/media/cache/resolve/image_x_large/image/184/1848086/24815174-bob-woodward-har-udgivet-en-rkke-politiske-bger.jpg",
            "publication_time": "Fredag d. 18. oktober 2024, kl. 07.57",
            "author": "Kristian Mouritzen",
            "related_links": [],
            "attachments": []
        }
    }
}