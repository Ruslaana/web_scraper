{
    "version": "1.0",
    "document": {
        "id": "https://www_berlingske_dk/internationalt/skakmester-kasparov-langer-ud-efter-vesten",
        "title": "Skakmester Kasparov langer ud efter Vesten",
        "content": "Efter flere timer på politistationen er Garry Kasparov igen en fri mand. Friheden bruger han på at kritisere de vestlige politikere, som han mener forholder sig passivt til Putins angreb på ytringsfriheden. Kasparov er skuffet over, at den amerikanske regering kalder anholdelsen af Pussy Riot »ude af proportioner«. Det samme udtryk bruger Villy Søvndal og EUs udenrigspolitiske chef, Catherine Ashton. Ifølge Kasparov lyder det som om »længden af fængselsstraffen er det eneste problem med åbenlys undertrykkelse af ytringsfriheden.«  IWall Street Journal skriver Kasparov i dag, at udtalelserne blot bekræfter den kendsgerning, at ingen vestlige ledere vil lade kritikken føre til handling. Han efterlyser politiske og økonomiske sanktioner. De tre piger i Pussy Riot blev fredag dømt til to års fængsel. Berlingskes korrespondent i Moskva, Simon Kruse vurderer, at der var mellem 500 og 700 demonstranter samlet foran retsbygningen, og deriblandt altså Garry Kasparov. Han blev ført væk af flere kampklædte politifolk ligesom flere andre demonstranter. Ifølge Kasparov selv blev han slået og taget kvælertag på af det russiske politi. - Mine sår vil være væk lang tid før, medlemmerne af Pussy Riot igen vil være fri til at se deres små børn,« skriver Kasparov og fortsætter:- Så længe bankmænd og resten af den vestlige elite ivrigt stiller sig i kø til Putins bud, bliver situationen i Rusland kun værre. Se Kasparov blive anholdt af det russiske politi (optaget af BBC):",
        "metadata": {
            "source": "https://www.berlingske.dk/internationalt/skakmester-kasparov-langer-ud-efter-vesten",
            "image_url": "https://berlingske.bmcdn.dk/media/cache/resolve/image_x_large/image/62/625973/5491736-russia-politics-music-rights-protest.jpg",
            "publication_time": "Lørdag d. 18. august 2012, kl. 12.25",
            "author": "Thorkil Jacobsen",
            "related_links": [],
            "attachments": []
        }
    }
}