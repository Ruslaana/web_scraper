{
    "version": "1.0",
    "document": {
        "id": "https://www_berlingske_dk/politik/danmark-tager-for-tredje-aar-200-kvoteflygtninge-fra-rwanda",
        "title": "Danmark tager for tredje år 200 kvoteflygtninge fra Rwanda",
        "content": "For tredje år i træk tager Danmark imod 200 kvoteflygtninge fra Rwanda. Det oplyser Udlændinge- og Integrationsministeriet i en pressemeddelelse. Der vil være særligt fokus på kvinder og børn, når 200 flygtninge fra det centralafrikanske land skal til Danmark og bo. Kaare Dybvad Bek (S), der er udlændinge- og integrationsminister, siger i meddelelsen, at han er glad for, at Danmark kan tage imod flygtningene. »Det nuværende asylsystem er brudt sammen. Det er menneskesmuglernes kyniske junglelov, som afgør, hvilke irregulære migranter der når frem til Europa og søger asyl.« »Regeringen mener, at vi skal begrænse antallet af spontane asylansøgere, der kommer hertil, og at flygtninge i stedet skal komme til Danmark via ordnede og legale forhold,« siger ministeren i meddelelsen. Med kvoteordningen fra 2017 bestemmer udlændinge- og integrationsministeren hvert år, hvor mange kvoteflygtninge Danmark tager imod. Beslutningen træffes på baggrund af en samlet afvejning af den sociale og økonomiske kapacitet i samfundet, oplyser ministeriet. Også i 2020 og 2021 tog Danmark imod 200 kvoteflygtninge fra Rwanda. Ifølgewww.nyidanmark.dk, der hører under Udlændingestyrelsen, kigger styrelsen på de enkelte personer, inden de kan komme til Danmark som kvoteflygtning og blive genbosat. Styrelsen vurderer, om personen kunne have fået opholdstilladelse, hvis vedkommende var rejst ind i Danmark som asylansøger. Samtidig lægger den vægt på, hvad den enkeltes mulighed er for at »slå rod i Danmark og få glæde af opholdstilladelsen (integrationspotentiale)«. I den forbindelse kastes der et blik på personens sproglige forudsætninger, uddannelsesforhold, arbejdserfaring, familieforhold, netværk, alder og motivation. De fleste kvoteflygtninge bliver valgt, når en dansk delegation er på kvoterejser til de lande, hvor flygtningene midlertidigt opholder sig. Medlemmerne af delegationen interviewer så de enkelte flygtninge for at se, hvem der skal have et tilbud om at komme til Danmark. /ritzau/ ",
        "metadata": {
            "source": "https://www.berlingske.dk/politik/danmark-tager-for-tredje-aar-200-kvoteflygtninge-fra-rwanda",
            "image_url": "https://berlingske.bmcdn.dk/media/cache/resolve/image_x_large/image/158/1580398/24172470-.jpg",
            "publication_time": "Fredag d. 12. august 2022, kl. 17.08",
            "author": null,
            "related_links": [],
            "attachments": []
        }
    }
}