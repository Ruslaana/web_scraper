{
    "version": "1.0",
    "document": {
        "id": "https://www_berlingske_dk/samfund/messerschmidt-anklages-for-historiesvindel",
        "title": "Messerschmidt anklages for historiesvindel",
        "content": "BRUXELLES:Allerede inden Morten Messerschmidts EU-kritiske kortfilm »Det europæiske bedrag« vises i aften på DR2, hagler kritikken ned over den såkaldt »subjektive historiefortælling«. Morten Messerschmidt, der er medlem af Europaparlamentet for Dansk Folkeparti, vil med filmen vise, at tidligere statsminister Jens Otto Krag førte danskerne bag lyset med sine løfter forud for folkeafstemningen om EF-medlemskabet i 1972. Ifølge Messerschmidts film anbefalede Krag danskerne at stemme ja, selv om han vidste, at EU ville udvikle sig meget længere end det, han lovede vælgerne. Krag lovede blandt andet, at der aldrig ville blive tale om fælles overenskomster, fælles militær, fælles politi, fælles socialpolitik og fælles økonomisk politik. Derudover afviste han, at EF-medlemskab ville udløse massiv indvandring samt at Danmarks selvstændighed på alle vigtige områder ville forblive uantastet. »Udviklingen har vist det modsatte, og intentionerne var til stede fra starten. Det må Krag og hans allierede nødvendigvis have vidst,« siger Messerschmidt. Berlingske har vist filmen til en række eksperter, og deres dom er hård: Messerschmidt fusker med Danmarks historie, mener de: Professor i dansk og europæisk historie på CBS, Handelshøjskolen i København, Uffe Østergaard, kalder filmen »svindel og manipulation«: »EU-samarbejdet er slet ikke så dybt, som Messerschmidt hævder. Messerschmidt svindler, mens han udokumenteret forsøger at gøre Krag til en løgner,« siger Uffe Østergaard. Marlene Wind, professor og EU-ekspert ved Københavns Universitet roser Messer­schmidt for at have fundet fremragende billeder i DRs arkiv. »Men de bliver brugt i én lang forvrænget og forkert konspirationsteori,« siger hun. Tidligere udenrigsminister Uffe Ellemann-Jensen kalder filmen »uhæderlig«. Allerede nu ligger filmen på internettet.Se den her",
        "metadata": {
            "source": "https://www.berlingske.dk/samfund/messerschmidt-anklages-for-historiesvindel",
            "image_url": "https://berlingske.bmcdn.dk/media/cache/resolve/image_x_large/image/74/743635/4036378-morten-messerschmidt-mep-cand-jur.jpg",
            "publication_time": "Lørdag d. 30. april 2011, kl. 21.00",
            "author": "Morten Crone",
            "related_links": [],
            "attachments": []
        }
    }
}