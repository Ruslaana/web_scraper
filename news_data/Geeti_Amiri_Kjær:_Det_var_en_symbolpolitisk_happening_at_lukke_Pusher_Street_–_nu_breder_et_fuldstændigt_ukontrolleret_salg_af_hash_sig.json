{
    "version": "1.0",
    "document": {
        "id": "https://www_berlingske_dk/kommentatorer/geeti-amiri-kjaer-det-var-en-symbolpolitisk-happening-at-lukke",
        "title": "Geeti Amiri Kjær: Det var en symbolpolitisk happening at lukke Pusher Street – nu breder et fuldstændigt ukontrolleret salg af hash sig",
        "content": "Forleden blev Pernille Rosenkrantz-Theil som forventet valgt som Socialdemokratiets kandidat til overborgmesterposten, hvilket der ikke var noget odiøst i, da ingen andre havde meldt sig på banen som kandidat. Jeg skal ikke gøre mig klog på, om den tidligere social- og boligminister er den rigtige til at bestride jobbet som overborgmester. Eller om hun kan genoprette Socialdemokratiets status i Borgerrepræsentationen og slå Enhedslisten af pinden som det største parti. I min bog er det i sig selv ikke en kvalifikation til embedet, at man betegner sig selv som ærkekøbenhavner fra Brønshøj. Men tiden må vise, hvem københavneren vil stemme på, afhængigt af dennes politiske hukommelse. Lad os håbe, at vi får valgt nogle ind, som ikke er blevet for vante til at have magten, men nogen der vil forvalte magten til borgernes bedste. Dog er der et spørgsmål, som for københavneren er presserende at få afklaring og finde en løsning på, uanset hvem der sætter sig til rette på overborgmesterens kontor efter det kommende kommunalvalg. Geeti Amiri Kjær kalder det en symbolpolitisk happening, at christianitter og andre interesserede fik brosten fra Pusher Street i april 2024.Fold sammenLæs mereFoto: Ida Marie Odgaard/Ritzau Scanpix. Og det er det fuldstændigt ukontrollerede salg af hash, som både før og efter lukningen af Pusher Street på Christiania er spredt ud på nettet og i næsten alle københavnske socialt belastede boligområder. Takket være den sociale armod, som præger tilværelsen for kernen af de almennyttige boligselskabers klientel, har banderne i lang tid haft salgsboder på legepladser. Men efter den symbolpolitiske happening, hvor brosten fra Pusher Street blev uddelt som souvenirs på en solrig aprillørdag, er det min oplevelse, at kyniske bander har haft frit slag til at rekruttere mindreårige og sælge deres skidt side om side med børnefamilier, hvis børn i forvejen kæmper med at finde fodfæste i tilværelsen, fordi de er født på den forkerte side af vejen. Helt uden reelle konsekvenser. Politiet melder om, at salget ikke spreder sig væsentligt i byen, men min oplevelse er en anden i de socialt belastede boligområder. Meget vel kan Rosenkrantz-Theil have egne ambitioner for, hvad hun vil udrette i en af verdens bedste byer, og det er da kun godt, at en socialdemokrat trods alt også ønsker noget godt for hovedstaden med de såkaldt »aparte« københavnerne. Men hun skal først og fremmest rydde op efter det makværk, som hendes forgænger efterlod sig. Fordi lukningen af Pusher Street er en katastrofal beslutning i kampen mod banderne. Især set i lyset af, at svenske bandemedlemmer ånder de danske i nakken i håb om at overtage markedet. Gad vide, hvornår politikere indser, at de må sluge en kamel og ignorere den del af deres politiske ego, som har det vanskeligt med indrømmelser og erkendelser, for banderne styrkes kun af, at cannabis fortsat er kriminaliseret. Jeg tilhører ikke den gruppe, der relativiserer hash og forbrug af det. Det skidt er skadeligt og især ungdommen skal oplyses om stoffets skadelige virkninger. Men jeg ved, at den ungdom eller befolkningsgruppe, som forbruger hash, og dermed er i lommen på bander, har brug for hjælp, i stedet for at blive kriminaliseret. En, der (mis) bruger hash, er også et offer for bandevolden. »Måske går den mest lige vej for Socialdemokratiet til overborgmesterkontoret gennem boligområder, hvor apatien hersker,« skriver Geeti Amiri Kjær. På billedet ses afgående social- og boligminister Pernille Rosenkrantz-Theil overdrage ministerområdet til tiltrædende social- og boligminister Sophie Hæstorp Andersen, der frem til udnævnelsen var overborgmester i København.Fold sammenLæs mereFoto: Niels Ahlmann Olesen/Berlingske. Som teenager på Amager i et socialt belastet boligområde oplevede jeg den direkte konsekvens af det politisk øgede fokus på hashsalget på Christiania, som gjorde op med ordensmagtens vane med at kigge den anden vej, når det gjaldt hashboderne. Godt nok blev det sværere at købe hash i fristaden, men det var, fordi salget blot rykkede til boligområder, hvor udsatte børn og unge i forvejen blev fristet af banderne. Sådan er det stadigvæk i dag, selv om det er 18 år siden, jeg flyttede fra mit barndomskvarter, og det er kun blevet værre. Når jeg besøger min gamle mor, som endnu bor i mit barndomshjem, hænger rødderne ud på basketbanen. Og når det kommunalt ansatte personale lukker den bemandede legeplads, hvor de dagen lang har forsøgt at give de udsatte børn nogle gode oplevelser, rykker rødderne hashsalget derhen. Det er kun nogle uger siden, at der igen fandt et slagsmål sted på den samme kommunale legeplads om aftenen, mens kvarteret tav, fordi det har konsekvenser for beboere at ringe til politiet. Det samme gør boligselskabets medarbejdere, der har deres daglige gang i området, fordi det ikke er deres opgave. Og sådan fortsætter ansvarsfralæggelsen hele vejen til Københavns Rådhus. København kan næppe fortsætte med at rangere blandt verdens bedste byer, når bander styrer byens ressourcesvage kvarterer. Og sådanne områder plejer som regel at være socialdemokratiske højborge, så måske går den mest lige vej for Socialdemokratiet til overborgmesterkontoret gennem boligområder, hvor apatien hersker. Det ville være i tråd med socialdemokratisk ånd, men om det er Rosenkrantz-Theil, der har det politiske format til det, må tiden vise. I hvert fald får den kandidat min stemme, som skaber en hovedstad for alle – også dem, der lever i et parallelsamfund. Geeti Amiri Kjær er underviser og forfatter ",
        "metadata": {
            "source": "https://www.berlingske.dk/kommentatorer/geeti-amiri-kjaer-det-var-en-symbolpolitisk-happening-at-lukke",
            "image_url": "https://berlingske.bmcdn.dk/media/cache/resolve/image_x_large/image/183/1835661/24791402-geeti-amiri-ugens-debat.jpg",
            "publication_time": "Fredag d. 13. september 2024, kl. 14.13",
            "author": "Geeti Amiri Kjær",
            "related_links": [],
            "attachments": []
        }
    }
}