{
    "version": "1.0",
    "document": {
        "id": "https://www_berlingske_dk/virksomheder/lastas-er-taet-paa-at-havarere",
        "title": "Lastas er tæt på at havarere",
        "content": "Egenkapitalen er negativ med 280 mio. kr., og såvel selskabets revisor som ledelsen stiller spørgsmålstegn ved om selskabet overlever. En bankaftale fra juni 2012 er ikke blevet opfyldt af Lastas, og bankerne har ifølge revisor ikke givet tilsagn om, at aftalen stadig gælder. - Forlænges bankaftalen kombineret med en restrukturering af kapitalgrundlaget, vil forudsætninger for fortsat drift være tilstede. Som følge af det manglende tilsagn fra bankerne anser vi ikke betingelserne for fortsat drift for at være til stede, idet likviditeten dermed på nuværende tidspunkt ikke er tilstrækkelig sikret i længere tid fremover, konstaterer revisor. Bundlinjen viser et underskud på 317 mio. kr. mod et underskud på 53 mio. kr. året før. Egenkapitalen er negativ med 280 mio. kr. Nedskrivninger og hensættelser på bygninger og varelagre belaster resultatet med i alt 237 mio. kr. Alligevel tager revisor forbehold og konkluderer, at regnskabet ikke giver et retvisende billede af selskabets aktiver, passiver og finansielle stilling. Ledelsen vil på den kommende generalforsamling redegøre for selskabets økonomiske stilling. - En reetablering af egenkapitalen er afhængig af en samlet løsning med selskabets finansieringskilder. Man har på nuværende tidspunkt ikke sikkerhed omkring en sådan løsning, hvilket indebære usikkerhed om selskabets forsættende drift, skriver ledelsen i regnskabet. For 2013 venter ledelsen et underskud før skat i niveauet 100-105 mio. kr. ",
        "metadata": {
            "source": "https://www.berlingske.dk/virksomheder/lastas-er-taet-paa-at-havarere",
            "image_url": "https://berlingske.bmcdn.dk/media/cache/resolve/image_x_large/image/67/670371/6281041-lastas.jpg",
            "publication_time": "Tirsdag d. 02. april 2013, kl. 07.20",
            "author": null,
            "related_links": [],
            "attachments": []
        }
    }
}