{
    "version": "1.0",
    "document": {
        "id": "https://www_berlingske_dk/metropol/fjernvarmeselskaber-paa-stribe-varsler-store-prisstigninger-i-hovedstaden",
        "title": "Fjernvarmeselskaber på stribe varsler store prisstigninger i hovedstaden: Her bliver varmeregningen dyrere",
        "content": "Efteråret har for alvor meldt sin ankomst. Nu bliver det mørkere. Og snart bliver det også for alvor koldere. Rundt omkring begynder mange at skrue stille op for varmen. Men i en lang række kommuner kan borgerne fra den 1. januar 2025 lige tjekke tallene en ekstra gang, inden de fyrer op. For prisen på varme får et godt nøk op i kommunerne Albertslund, Glostrup, Greve, Hvidovre, Høje-Taastrup, Ishøj, Køge, Roskilde, Rødovre, Solrød og Vallensbæk. Hele 15 procent vil prisen stige med,skriver Vestegnens Kraftvarmeselskab, Veks, på deres hjemmeside. To ting er hovedsageligt skyld i prisstigningerne i de mange kommuner. Den primære årsag er, at Veks har fået en kæmpe ekstraregning på varme fra 2023, som gav et underskud på omkring 235 millioner kroner. Det er, fordi prisen på biomasse generelt er steget. Den regning skal deres kunder betale de næste tre år, skriver selskabet på sin hjemmeside. Den anden årsag er, at nogle af Veks' producenters kraftvarmeanlæg gik i stykker sidste efterår, samtidig med at man har oplevet den største efterspørgsel på varme i 40 år. Direktør for Veks, Morten Stobbe, kalder det »et ærgerligt sammenfald«til TV 2 Kosmopolog pointerer, at prisen er kommet for at blive: »Prisen kommer til at ligge på det niveau fremadrettet, da vi har indarbejdet den generelle prisstigning for biomasse i prisen,«siger han. Gladsaxe Fjernvarme melder også prisstigninger fra den 1. januar. Detskriver selskabet på deres hjemmeside. Stigningen er samlet på omkring 14,2 procent. For det første skyldes det en højere indkøbspris på varme hos deres fjernvarmeleverandør. For det andet skyldes det også forsinkelser i udbygningen af fjernvarmenettet, skriver selskabet. Køge Fjernvarme hæver også priserne med 19,5 procent fra starten af det nye år,skriver selskabet på deres hjemmeside.Det svarer til 280 kroner om måneden for et standardparcelhus. »Verdens energipriser har de seneste par år oplevet en del prisændringer – såvel op som ned. I 2024 ser vi specielt prisstigninger på driftsomkostninger, affaldsvarme og biomasse. Ydermere har elpriserne været lavere end forventet. Det betyder desværre, at fjernvarmeprisen vil stige med 19 procent,« skriver Køge Fjernvarme.",
        "metadata": {
            "source": "https://www.berlingske.dk/metropol/fjernvarmeselskaber-paa-stribe-varsler-store-prisstigninger-i-hovedstaden",
            "image_url": "https://berlingske.bmcdn.dk/media/cache/resolve/image_x_large/image/184/1844543/24809002-radiatortermostater-og-andre-installationer-i-hjem.jpg",
            "publication_time": "Onsdag d. 09. oktober 2024, kl. 16.29",
            "author": "Malthe Håkonssen",
            "related_links": [],
            "attachments": []
        }
    }
}