{
    "version": "1.0",
    "document": {
        "id": "https://www_berlingske_dk/kommentatorer/trivselskommissionen-har-givet-hele-debatten-om-mistrivsel-et",
        "title": "Trivselskommissionen har givet hele debatten om mistrivsel et reality check. Det var tiltrængt",
        "content": "Det kom bag på mange, da Trivselskommissionen vurderede, atder ingen mistrivselskrise er blandt unge i Danmark. Ifølge kommissionen er der en lille gruppe, der mistrives, og mange, der oplever forskellige udfordringer i tilværelsen, men i det store hele trives den danske ungdom. Det undrer mig, hvorfor vi skulle nedsætte en kommission for at komme frem til den konklusion – for dataene har nemlig aldrig indikeret andet. Da Center for Ungdomsforskning tilbage i oktober 2022publicerede deres trivselsundersøgelse, skrev det ene medie efter det andet overskrifter om, at »næsten hver anden unge mistrives«. Derfra gik der ikke lang tid, før »mistrivselskrisen« kom på toppen af den politiske agenda. Men læser man undersøgelsen, er det meget svært at spore nogen generel mistrivselskrise – hvilket professor på Aarhus Universitet Lars Qvotrupallerede påpegede i december 2022. Ifølge undersøgelsen oplever 11 procent af de unge komplekse udfordringer med mistrivsel, og så er der to grupper på henholdsvis 17 procent og 16 procent, som på enkelte parametre oplever nogle udfordringer, men som på de fleste parametre trives. »Det kom bag på mange, da Trivselskommissionen vurderede, at der ingen mistrivselskrise er blandt unge i Danmark.«Fold sammenLæs mereFoto: Mads Claus Rasmussen/Ritzau Scanpix. Det er alvorligt nok i sig selv, at 11 procent af danske unge mistrives, men der er et stykke op til »næsten hver anden« og den mistrivselskrise, som politikerne flittigt har brugt som platform for deres respektive politiske kæpheste. Og selvfølgelig er det godt, at unges trivsel har fået opmærksomhed, men det er kontraproduktivt, når det sker på de forkerte præmisser. Forkerte analyser medfører forkerte løsninger, og hvis analysen af unges mistrivsel tager udgangspunkt i de 33 procent af de unge, som egentlig ikke mistrives, men blot oplever en grad af uddannelsespres og andre håndterbare udfordringer i tilværelsen, så risikerer vi fuldstændig at tabe de 11 procent på gulvet, som oplever svær mistrivsel. 43.000 unge i Danmark er hverken i uddannelse eller arbejde– og næsten halvdelen af dem har en psykiatrisk diagnose. Det er dem, man fra politisk hånd vil forsøge at hjælpe med »Ungeløftet«. Til Ungeløftets Topmøde i januar fortalte flere af disse unge om deres situation – om svære barndomme, psykiske udfordringer, ensomhed, depression og modgang. Jeg kunne ikke lade være med at tænke på alle de gange, jeg har debatteret unges mistrivsel, hvor omdrejningspunktet har været »12-tals- og perfekthedskultur«. Sjældent har begrebet »privilegieblindhed« haft en større berettigelse. Det er ikke for at negligere, at der er problemer i vores kultur med for meget fokus på individuel selvudfoldelse, præstationer og sociale medier, men det er forfejlet, når debatten om unges mistrivsel handler så meget om presset for at opnå topkarakterer, mens titusindvis af unge slås med psykiatriske diagnoser og ikke kan få en normal hverdag til at fungere. Man kan heldigvis gøre flere ting på én gang – men når nu medierne og politikerne ikke har sat sig ind i den trivselsundersøgelse, som de alle refererer til, er jeg glad for, at Trivselskommissionen har givet hele debatten om mistrivsel et reality check. Det var tiltrængt. Christian Holst Vigilius er folketingskandidat for Det Konservative Folkeparti i Gentofte og landsformand for Konservativ Ungdom ",
        "metadata": {
            "source": "https://www.berlingske.dk/kommentatorer/trivselskommissionen-har-givet-hele-debatten-om-mistrivsel-et",
            "image_url": "https://berlingske.bmcdn.dk/media/cache/resolve/image_x_large_vertical/image/189/1899815/24909774-christian-holst-vigilius-formand-for-konservativ.jpg",
            "publication_time": "Mandag d. 17. marts 2025, kl. 11.48",
            "author": "Christian Holst Vigilius",
            "related_links": [],
            "attachments": []
        }
    }
}