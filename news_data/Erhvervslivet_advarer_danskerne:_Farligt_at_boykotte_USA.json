{
    "version": "1.0",
    "document": {
        "id": "https://www_berlingske_dk/virksomheder/erhvervslivet-advarer-danskerne-farligt-at-boykotte-usa",
        "title": "Erhvervslivet advarer danskerne: Farligt at boykotte USA",
        "content": "Nej tak til amerikanske varer. Det er budskabet fra mange danske forbrugere, der boykotter produkter fra USA som en protest mod Donald Trump. Men det kan ende med at få enorme konsekvenser for dansk økonomi, lyder advarslen nu fra en stor del af erhvervslivet. »Vi advarer mod, at vi skal have et fælles dansk boykot af USA, da vi kan risikere at tabe meget mere som land, end vi vinder på det,« siger Jakob Brandt. Han er administrerende direktør i SMVdanmark, der repræsenterer 18.000 små og mellemstore danske virksomheder, hvoraf mange eksporterer til USA. Og debatten om boykot bekymrer. For hvis præsidenten eller amerikanerne vælger at gøre gengæld, vil det være en »ualmindelig omkostningsfuld konsekvens for danske virksomheder,« advarer Jakob Brandt. USA er nemlig Danmarksstørste eksportmarked. Jakob Brandt og SMVdanmark frygter, at USA og præsident Donald Trump gengælder danskernes boykot.Fold sammenLæs mereFoto: PR-foto. Bekymringen deles af både Danmarks største erhvervsorganisation, Dansk Industri (DI), og organisationen for den tekniske del af erhvervslivet, TEKNIQ. Tilsammen repræsenterer de tre organisationer omkring 40.000 danske virksomheder. For selvom forbrugerne boykotter med de bedste intentioner, kan det ende med at gå værst ud over os selv, lyder det. »Det er indlysende, at som en meget lille handelsnation vil Danmark opleve betydelige økonomiske konsekvenser, hvis USA vælger at gengælde en boykot,« advarer direktør for DI Fødevarer, Jakob Lave: »Disse konsekvenser vil være langt større end de økonomiske påvirkninger, som en dansk boykot ville have på USA.« Hver anden dansker har bevidst undladt at købe varer fra USA siden indsættelsen af den amerikanske præsident Donald Trump. Det viser en ny undersøgelse foretaget afMegafon for TV 2. I skrivende stund har knap 90.000 personer også meldt sig ind i Facebook-gruppen »Boykot varer fra USA«. Historien om den danske boykot har allerede ramt det amerikanske medielandskab, hvor blandt andre store medier somABC News,APogAxioshar skrevet om protesten. En overskrift lyder for eksempel: »Dansk vikingeblod i kog«. Danmark eksporterer flere varer til USA, end vi importerer af amerikanske varer.Fold sammenLæs mereFoto: Macrobond, Berlingske. Og netop derfor frygter Jakob Brandt, at det ender med en gengældelsesaktion fra USA: »Konsekvensen kan være, at amerikanerne begynder at gøre det samme mod os. Og det vil gøre betydeligt mere ondt på danske arbejdspladser og på dansk økonomi, hvis de vælger den samme tilgang, som vi har,« siger han og tilføjer: »I den bedste mening kan vi risikere, at vi ender med at skyde os selv i foden.« Men man kan vel også argumentere for, at der kommer til at være konsekvenser, hvis vi ikke gør noget? »Jo, men vi står bedst sammen i EU, hvor EU kommer med et proportionalt modsvar til USA. Vi skal nok som en lille, åben økonomi passe på, at vi ikke stikker næsen alt for langt frem. Det bedste vil være at stå skulder ved skulder med vores europæiske venner, hvor vi reelt kan true USA økonomisk,« siger Jakob Brandt. Bekymringen for en boykot deles af TEKNIQ. Den administrerende direktør Troels Blicher Danielsen ser det som et udtryk for, hvordan verden bliver mere polariseret. »Vi har ingen interesse i, at det bliver en stor historie i USA, at danskerne boykotter amerikanske varer. Lad os nu lige spise brød til. Vi bør udnytte situationen til at styrke EU-samarbejdet. Der er for stor fokus på at grave kløfter og for lidt fokus på at bygge broer,« siger han. Under normale omstændigheder er de mere end 300 millioner amerikanere formentlig helt ligeglade med, hvad danskerne gør. Men lige nu er Danmark i amerikanernes bevidsthed på grund af Grønland, påpeger Jakob Brandt. Han fremhæver tilmed, at Donald Trump tidligere har taget små historier op, hvis præsidenten har følt sig stødt. »Det er væsentligt for os, at vi ikke giver Trump-administrationen et argument for på et senere tidspunkt måske at vende tilbage med et tifoldigt svar mod Danmark.« Dansk Industri har respekt for danskere, der boykotter. Men alle bør være bevidst om de mulige konsekvenser, mener Jakob Lave.Fold sammenLæs mereFoto: PR-foto. Derfor opfordrer SMVdanmark-direktøren til, at danskerne skal være varsomme med at råbe højt om deres boykot: »Mit råd er, at hvis du vil protestere, skal du gøre det. Men lad være med at gøre det til en ting, du skal fortælle vidt og bredt på de sociale medier. For så kan vi komme i en situation, hvor dem, der vil os ondt, kan samle en fortælling om, at danskerne ikke kan lide amerikanerne, og de boykotter USA – og at man derfor er nødt til at svare igen.« Også Jakob Lave fra Dansk Industri opfordrer danskerne til at »holde hovedet koldt«. »Jeg mener helt grundlæggende, at protektionisme er at spille verdensordenen fallit, fordi vi er en lille handelsnation i Danmark. Jeg mener ikke, vi skal boykotte USA. Jeg synes, vi skal finde frem til løsninger,« siger han. Selvom organisationerne opfordrer danskerne til at tænke sig om, udtrykker de også forståelse for lysten til at boykotte. »Jeg har stor respekt for, hvis forbrugere har behov for at vise utilfredshed,« siger Jakob Lave fra DI. Troels Blicher Danielsen mener sågar, at det illustrerer den danske befolknings uddannelsesniveau og intelligens. »De evner faktisk at tage stilling og reagere hurtigt, når de ser en uretfærdighed. Det er jo heller ikke første gang i historien, det er sket,« siger han. Danskernes boykot er et udtryk for, at befolkningen er veluddannet, mener Troels Blicher Danielsen. Men vi har ingen interesse i at komme i amerikanernes søgelys for noget negativt.Fold sammenLæs mereFoto: Asger Ladefoged. Dansk Erhverv har ikke ønsket at stille op til interview, men organisationens branchedirektør for detailhandel, Lotte Engbæk Larsen, skriver i en e-mail, at der »med god ret« er mange holdninger til USA i øjeblikket. »Vi lever i et frit land og et frit marked, og det er op til de enkelte virksomheder og forbrugere at afgøre, hvordan de agerer i den nuværende situation. Det er de i deres gode ret til,« skriver hun og fortsætter: »Når det er sagt, er det også en kendt holdning hos Dansk Erhverv, at vi internationalt set alt andet lige har større gavn af samhandel og gode transatlantiske relationer end det modsatte.« Især Donald Trumps møde med den ukrainske præsident, Volodymyr Zelenskyj, i Det Hvide Hus har fået danskerne til at vænne de amerikanske varer ryggen.Fold sammenLæs mereFoto: Saul Loeb/AFP/Ritzau Scanpix.",
        "metadata": {
            "source": "https://www.berlingske.dk/virksomheder/erhvervslivet-advarer-danskerne-farligt-at-boykotte-usa",
            "image_url": "https://berlingske.bmcdn.dk/media/cache/resolve/image_x_large_vertical/image/190/1901789/24913682-topshot---us-president-donald-trump-speaks-in-the.jpg",
            "publication_time": "Torsdag d. 20. marts 2025, kl. 07.15",
            "author": "Sofie Dyhm-Junge",
            "related_links": [],
            "attachments": []
        }
    }
}