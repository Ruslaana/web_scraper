{
    "version": "1.0",
    "document": {
        "id": "https://www_berlingske_dk/kultur/lars-ulrich-indrykkede-en-annonce-i-avisen-og-blev-rockgigant-hvis-folk-har",
        "title": "Lars Ulrich indrykkede en annonce i avisen og blev rockgigant: »Hvis folk har fået 47 bajere, kan det være grænseoverskridende at være kendt«",
        "content": "Stemmen dirrer, da hun på engelsk med tysk accent siger: »Jeg er lidt nervøs.« Korridoren kaster uvenligt lyden mod væggene. Lysstofrørene sender med en hvæsende lyd et hårdt, hvidt lys på hendes mørke jeans og sorte T-shirt. Mens årsagen til hendes nervøsitet står med en tandstik i mundvigen og en kop te – uden sukker – i hånden. »Hvorfor?« spørger Lars Ulrich, der både er dansk og trommeslager i et af verdens største bands, Metallica. Men han kender godt selv svaret på det spørgsmål. En af den franske filosof Jean-Paul Sartres teorier var, at mennesket kun kan forstå sig selv i forhold til andre. At et menneskes »jeg« bliver dannet i andres blik. Nok er 55-årige Lars Ulrich lavere end den gennemsnitlige danske mand, og overkroppen under den sorte T-shirt er ikke et produkt af minutiøs modellering til lydefri mandemuskulatur. Det er et almindeligt menneske i en almindelig menneskekrop, der står under lysstofrørene. Men i blikkene fra verden omkring sig er han en gigant. Når han går, ryster Jorden under hans skridt. »Hvor kommer du fra?« spørger han med professionel jovialitet. »Hvor mange shows har du set?« Omkring 10 fans har sædvanen tro vundet muligheden for at møde deres idoler ved et såkaldt »Meet and Greet«, inden Metallica et par timer senere skal på scenen i forbindelse med deres WorldWired Tour. I dag ligger korridoren under tribunerne på RheinEnergieStadion i den tyske by Køln. Og kvinden er i øvrigt fra Hamborg. Lars Ulrich rækker hendes mobiltelefon til en af sine folk. De får taget et billede sammen. »Hvor kommer du fra?« »Hvor mange shows har du set?« Lars Ulrich møder Metallica-fans ved »Meet and Greet«, inden koncerten går i gang.Fold sammenLæs mereFoto: Søren Bidstrup. »Er der nogen, der har lyst til en kop te,« spørger Lars Ulrich rækken af fans. »Ja tak,« siger en langhåret fyr. Lars Ulrichs hvide tekop skifter hænder. Den langhårede fyr drejer koppen mellem hænderne. Snuser. Og vipper væsken lidt op langs kanten. Drejer den igen uden at slippe væsken med øjnene. På udkig efter noget udefinerbart. Imens bevæger Lars Ulrich sig videre ned langs rækken af fans: »Hvor kommer du fra?« »Hvor mange shows har du set?« Flere fans har gaver med, armbånd, plakater, trommestikker, som Lars Ulrich hver gang giver til en af sine folk med de humoristisk formanende ord: »Det er min. Rend nu ikke væk med den.« Latteren runger gennem korridoren, og efter noget tid forsvinder Lars Ulrich selv samme vej. Han skal havemassage, varme op, spise noget mad. I en diameter på flere kilometer omkring RheinEnergieStadion i Køln er gaderne fyldt med mennesker klædt i sorte jeans og T-shirts. Ordet henover brystkassen på T-shirterne viser, at de alle tilhører samme stamme. »Metallica«. De er blandt de 40.000 mennesker, som stadion kan rumme, og som er kommet for at opleve det ganske særlige som forsanger James Hetfield, bassist Robert Trujillo, guitarist Kirk Hammett og trommeslageren Lars, der voksede op i Danmark, men de sidste mange årtier har boet i San Francisco, kan skabe på en scene. 230 mennesker rejser rundt med bandet. Sætter scenen op, sørger for instrumenter, lyd, sikkerhed og laver mad. Lars Ulrich har selv et mindre hold mennesker omkring sig, der sørger for, at hans del af maskinen Metallica kører gnidningsløst. Han er rockstjerne. En lille gigant, der sammen med de tre andre mænd i Metallica skal præstere, så 40.000 mennesker lige præcis i dag føler, at de har fået noget for deres billetpenge. At lige præcis de er en del af den verdensomspændende Metallica-familie. Små to uger senere i et lejet hus i London gungrer jorden ikke helt på samme måde under giganten Lars Ulrich. Stadig rockstjerne, men lidt mere menneske. »Hvis jeg sagde til dig, at jeg ikke kunne mærke beundringen, ville det ikke være sandt,« svarer han på spørgsmålet om, hvem han er i andres blikke. »Men tre børn senere, så kommer der mere balance i det. Man føler sig ikke særlig speciel, når man står og skændes med sine børn om, hvorfor de ikke bærer deres tallerkener over til vasken, eller hvorfor de ikke spiser deres gulerødder op.« Lars Ulrich har tre sønner. Myles på 20 år, Layne på 18 år og Bryce på 12 år. De to ældste fik han med sin anden kone, Skylar Satenstein, den yngste med sin tredje kone, den danske skuespillerinde Connie Nielsen. Alle tre drenge er med deres far i huset i London og det samme gælder hans fjerde kone, den amerikanske model Jessica Miller. »Vi har haft en minipause på turneen, som vi har brugt her i London. Mine tre drenge er her sammen med mig, og så er det væsentligste for mig, at vi får nogle øjeblikke, hvor vi allesammen er sammen. Jeg prøver at være sammen med mine drenge så meget som muligt,« fortæller Lars Ulrich. Lars Ulrich kan bedst lide at leje huse og lejligheder i stedet for at bo på hotel. Det giver en mere hjemlig følelse. Hans tre drenge er sammen med ham i huset i London. Her holder de en minipause og laver ting sammen, mens han er i gang med sin WorldWired Tour.Fold sammenLæs mereFoto: Søren Bidstrup. Nok er huset lejet, men entreen afslører en grad af hjemlighed. 10-15 par sko i forskellige størrelser er strøet tilfældigt ud over gulvet. »I fredags var min ældste, Myles, meget optaget af, at han og min yngste, Bryce, skulle ud og zipline (svævebane og klatrepark,red.) i Battersea Park. Så fik jeg lov til at holde deres tasker og mobiltelefoner, og så sad jeg i tre timer og spillede backgammon på min iPad, mens de fes rundt oppe i toppen af træerne,« fortæller Lars Ulrich, og tilføjer, at de også har været i biografen allesammen og se Toy Story 4 og været på sightseeing og se Tower of London. Lars Ulrich kan være almindelig familiefar. Men det er alt det andet, han kan, der har gjort ham til verdensstjerne. Og det er det, folk ville have ved koncerten i Køln ugen forinden. Et par hundrede meter fra korridorerne under RheinEnergieStadion – i området bag scenen – bliver stemningen tiltagende anspændt. Mænd klædt i sort og rigt tatoverede på vældige overarme taler i walkie talkier. Bandet er på vej. Folk skal væk. Kun vagter og nogle få andre må blive. Så kommer de i hver deres sorte bil med tonede ruder. Lars Ulrich stiger ud af den bageste bil. En kvinde med frisørgrej i et bælte om maven træder også ud og inspicerer hurtigt hans hår. Godkendt. Han går mod den summende lyd af menneskehav og mod de øvrige bandmedlemmer. Da de 40.000 får øje på ham og det øvrige Metallica, stiger menneskehavets summen til en brølen. Lars Ulrich sætter sig bag trommerne og spiller. Den insisterende vildskab, der har gjort ham til et verdensnavn, lander ude i menneskehavet. Lars Ulrich sprøjter vand udover et jublende publikum ved koncerten på RheinEngergieStadion i Køln. Det gør han ofte under koncerter.Fold sammenLæs mereFoto: Søren Bidstrup. »Jeg kan bedst lide at leje et hus eller en lejlighed i stedet for at bo på et hotel. Det er hyggeligere. Jeg kan godt lide at lave min egen yoghurt om morgenen og lave min egen te,« siger Lars Ulrich siddende i sofaen i London. Og så tøver han lidt ved spørgsmålet om, hvilken te han drikker. »Når man bliver ældre bliver man mere vanepræget,« siger han og overgiver sig så: »Den hedder Art of Tea, og det er en blanding af Earl Grey og vaniljesmag. Når du først er begyndt på den, så kan du godt forstå, hvorfor jeg tager den med Jorden rundt. Det er min te. Men jeg deler den selvfølgelig med dem, der er rundt om mig,« siger han og tilføjer, at han også har sin eget morgenmadsprodukt, Ezekiel, som han tager med sig rundt. »Og,« får han flettet ind, inden det bliver for fodformet, »jeg kan også godt lide at have vores egen whisky med. Det er Metallicas egen whisky 'Blackened'.« Når Lars Ulrich siger »Metallica« bliver a’et i midten strakt langt og tyndt. Ingen andre siger det helt på samme måde. Med god grund. Ordet, bandet og den mastodontiske succes er vokset ud af Lars Ulrich og hans tilbøjelighed til at gøre tingene på sin måde. Det er for mange en velkendt historie, at Lars Ulrich voksede op på Lundevangsvej i Hellerup. Hans far, Torben Ulrich, var kendt dansk tennisspiller og jazzmusiker, og barndomshjemmet var fyldt med musik, sport og kendte mennesker. Opdragelsen var fri, rejserne var utallige og Lars Ulrich fik en utraditionel opvækst, der skabte usædvanligt gode rammer for at skabe et exceptionelt menneske. FAKTALars Ulrich55 årFødt og opvokset i HellerupForsøgte som ung at blive tennisspiller på topniveauHar tre sønner: Myles på 20 år, Layne på 18 år og Bryce på 12 årEr gift med den amerikanske model Jessica Miller – hans fjerde ægteskabStartede Metallica i 1981 som 17-årigMetallica er lige nu på deres WorldWired Tour. De spiller på torsdag 11. juli i Parken i KøbenhavnFOLD UD 55 år Født og opvokset i Hellerup Forsøgte som ung at blive tennisspiller på topniveau Har tre sønner: Myles på 20 år, Layne på 18 år og Bryce på 12 år Er gift med den amerikanske model Jessica Miller – hans fjerde ægteskab Startede Metallica i 1981 som 17-årig Metallica er lige nu på deres WorldWired Tour. De spiller på torsdag 11. juli i Parken i København  Som teenager kæmpede han for at blive tennisspiller på topniveau. Og forældrene bakkede op om planen, solgte huset i Hellerup og flyttede i 1980 til Newport Beach syd for Los Angeles. Planen var, at Lars Ulrich skulle spille tennis ved siden af high school og college for til sidst at blive professionel. Men sådan gik det ikke. Niveauet blandt de unge amerikanske tennisspillere var tårnhøjt, og Lars Ulrich mistede motivationen. Til gengæld blev han mere og mere optaget af en ny type musik, der ulmede i Storbritannien. New Wave Of British Heavy Metal fangede i en sådan grad Lars Ulrichs opmærksomhed, at han som 16-årig traf en beslutning. Han ville selv danne et band. Han havde som barn haft et trommesæt stående i kælderen i Hellerup, nu satte han sig for at lære at tromme. For alvor. Den atypiske opvækst og den indbyggede målrettethed viste sig sommeren efter, at han var fyldt 17 år. Her rejste han alene rundt i Storbritannien, og det lykkedes ham at lære de bands, han beundrede, at kende. Han kom backstage og i nogle tilfælde med helt ind i øvelokalet hos bands som Motörhead og Diamond Head. I dag er Lars Ulrich en mand, der bliver genkendt på gaden. Men ikke i problematisk grad. »For mig er det ikke besværligt eller negativt at blive genkendt på gaden. Jeg synes faktisk, at det er hyggeligt, når der kommer Metallica-fans op til mig. I takt med at jeg bliver ældre, befinder jeg mig bedre og bedre med det,« siger han, men tilføjer så: »Hvis folk har fået 47 bajere, og de sætter sig hen ved siden af mig og vil have en lang snak, selv om jeg sidder og spiser middag med min familie og venner, så kan det godt være grænseoverskridende. Men det er ikke så tit, at de grænser bliver overskredet.« Pressen har han også et godt forhold til. Kun nogle få dårlige episoder er det blevet til. Blandt andet i Danmark, hvor han stod på en legeplads med sine børn, og en journalist fra en dansk avis dukkede op og ville have et interview. »Der er også forskel på de forskellige lande. Da vi var i Spanien for en måneds tid siden, og vi boede i Madrid en uges tid, var der en meget høj genkendelsesgrad. Det samme i Paris. Men ikke så meget her i London.« I Londons gader kan Lars Ulrich gå ret uforstyrret rundt. Det samme gælder i København, som han besøger en måneds tid hvert år.Fold sammenLæs mereFoto: Søren Bidstrup. Der er en forskel, påpeger Lars Ulrich, på at være trommeslager i Metallica og så at være stjerne som Brad Pitt, George Clooney, Cristiano Ronaldo eller Beyoncé. »De, der er på det allerhøjeste niveau, kan jo slet ikke bevæge sig rundt i byen. Sådan har vi det ikke. Jeg plejer lidt halvflabet at sige, at vi er kendte nok til mere eller mindre at kunne komme ind på enhver restaurant, vi har lyst til. I det hele taget er der døre, der er blevet åbnet for mig. De sidste 10 år er jeg blevet mere opmærksom på det og taknemmelig over det. Det er ikke noget, jeg bare tager for givet.« I det helt små kan hans rockstjernestatus da også gøre noget så simpelt som sightseeing i London lettere. »I går var mine drenge og jeg på Tower of London. De lukkede klokken 17:30. Præcis! Men der var en statue, som min søn gerne ville se i gårdhaven. Da nogle af vagterne kom og spurgte, om de måtte få en selfie med mig, sagde jeg, at de kunne få et billede, hvis min søn kunne få lov at kigge på den statue. Så fik vi lov til at kigge på den i tre minutter, mens der blev taget et billede,« siger han og tilføjer så med sit karakteristiske grin: »Hvem ville ikke gøre det?« Fundamentet for at døre på den måde bliver åbnet for Lars Ulrich, blev lagt i 1981. Bare 17 år gammel indrykkede Lars Ulrich en annonce i The Recycler – en slags pendant til Den Blå Avis – i Los Angeles: »Trommeslager leder efter andre heavy metal-musikere til at jamme med. Tygers of Pan Tang, Diamond Head og Iron Maiden.« James Hetfield, der siden blev forsanger i Metallica, var blandt dem, han kom i kontakt med gennem annoncen. Metallica tog form. Nytænkende og på forkant med tiden blandede de punk og heavy metal. Det blev til thrash metal, aggressiv musik i et meget højt tempo. Metallica var blandt de første til at spille så hurtigt. Nok havde de skabt noget nyt. Dannet sig en fanbase og opnået en støt voksende popularitet. Men album for album brød de med den form, de selv havde skabt. Indtil deres femte album kom på gaden i 1991. Og ændrede Metallica. »The Black Album«, der i virkeligheden bare hedder »Metallica«, brød med demografiske og kulturelle tilbøjeligheder. Albummet ramte en lyd og et udtryk, som millioner og atter millioner af mennesker verden over fandt tiltalende. Med klassikerhits som »Enter Sandman« og »Nothing Else Matters« blev det blandt de bedst sælgende albums i verdenshistorien. »The Black Album« trak Metallica ind i en anden liga. Hvor de hidtil primært havde henvendt sig til heavy metal-fans, blev de nu allemandseje. Side om side med bands som Guns N’Roses, U2 og AC/DC. Populariteten, der blev skudt i gang dengang i 1991, er aldrig siden lakket af. Lars Ulrich startede Metallica som 17-årig. I dag er han 55 år.Fold sammenLæs mereFoto: Søren Bidstrup. I dag er Lars Ulrich komfortabel med populariteten. Den kom på en måde, så medlemmerne af Metallica kunne nå at følge med. »Hvis man ser på de første fem plader, så kan man lidt generaliserende sige, at hver plade blev dobbelt så stor som den forrige. I modsætning til nogle af vores kollegaer i Guns N’Roses, Nirvana eller Pearl Jam, somovernightgik fra ukendte til at være verdens største rockstjerner. Sådan var det ikke for os. Det kom mere gradvist.« Undervejs har han lært, at det er en disciplin i sig selv at håndtere berømmelsen. »Der var på et tidspunkt en stalker, som havde været efter Justin Timberlake, og så var hun efter Axl Rose, og så fandt hun mig. Hun endte med ved et uheld at blivebuzzetind, og så gik hun rundt i min forhave. Det var selvfølgelig uhyggeligt. I de situationer tænker jeg først på mine børn,« fortæller Lars Ulrich om episoden, der fandt sted for omtrent 10 år siden. Kvinden blev hentet af politiet og fik et polititilhold. »Jeg flyttede for et par år siden. Da jeg købte det nye hus, satte jeg ejerskabet op gennem et selskab. På den måde er det meget svært for folk at finde ud af, at det er mig, der ejer huset. Det er sådan nogle ting, man lærer hen ad vejen.« På scenen på RheinEnergieStadion i Køln dundrer Metallica deres lyd ud over publikum. Bag trommerne stikker Lars Ulrich tungen ud. Laver øjnene store. For hvert slag på trommerne støvregner det med sved. Med tunge bastoner og dundrende trommer bliver publikum rettet ind og synkroniseret. 40.000 mennesker med én puls. I forreste række foran scenen har en lyshåret kvinde ladet hverdagen blive hjemme. I aften er hunrock chick. I de rytmeløse øjeblikke mellem numrene danser hun videre med spredte ben og hvirvlende hår. Alkohol har pillet ved balanceevnen, og hver gang hun headbanger blondt, pjasker øl på gulvet fra det krus, hun holder i hånden. En vagt træder hen til hende, han beder hende med en håndbevægelse om at dæmpe sig. Hun danser helt tæt på ham og gnider sit underliv mod hans. I aften er det ikke hverdag. I aften er det vildt. Det er en følelse. Det er Metallica. 40.000 mennesker fylder RheinEnergieStadion i Køln for at høre Metallica. Siden Metallica udgav »The Black Album« i 1991, har de kunnet fylde stadion efter stadion med tusinder og atter tusinder af mennesker. 11. juli fylder de Parken i København.Fold sammenLæs mereFoto: Søren Bidstrup. Lars Ulrich søger sin egen åndelige ekstase helt andre steder.Kunst har i mange år fyldt meget. I en årrækkefokuserede han på CoBrA-kunstog i særdeleshed en anden dansker med længsel efter noget større, Asger Jorn fra Silkeborg. Men han har siden valgt at sælge en del. »Jeg har stadig de billeder, der er mest betydningsfulde for mig. Men for omkring 10 år siden begyndte jeg at købe nogle andre og yngre kunstnere som for eksempel John Kørner og Kehnet Nielsen,« fortæller Lars Ulrich. Dansk design i forskellige afskygninger – og særligt møbler – har også sneget sig ind i hans interessesfære. Han taler om Arne Jacobsen, Hans J. Wegner, Poul Kjærholm og Grete Jalk. »En af de jokes, min kone elsker at fortælle vores venner, er, at jeg ikke vil have, at folk sidder i vores møbler: »Møblerne er ikke til at sidde i. De er til at kigge på,« siger hun.« Film kaster Lars Ulrich sig også over med stor appetit. Han fremhæver den britiske instruktør Asif Kapadia, og hans succesfulde skubben til grænserne for opbygningen af dokumentarfilm. Gabet mellem den ansigtsvrængende trommeslager i verdens største heavy metal band, og manden med professormine og viden om kunst og kultur, kan virke stor. Ølsjatter og headbanging på den ene side, fordybelse og parnasmanerer på den anden. »Det er da let nok at forstå. Det hele er jo kreative udfoldelser. Jeg er utroligt interesseret i alt, hvad der har kreative rødder. Jeg finder ikke kun min inspiration i musik. Jeg bliver lige så inspireret af et genialt Asger Jorn-maleri som af en svanestol eller af at gå ind på Noma og se, hvad René Redzepi har kreeret.« Meningsfuldt eller ej, så deler de øvrige medlemmer i Metallica ikke Lars Ulrichs interesser på helt samme måde. De er forskellige mennesker med særdeles forskellig baggrund. Mens Lars Ulrich voksede op med stor frihed, omgivet af kendisser og sammen med sine forældre rejste verden tynd, så voksede forsanger James Hetfield op i et stærkt konservativt kristent miljø i USA. I starten af 00erne var stridigheder og konflikt mellem særligt Lars Ulrich og James Hetfield ved at få bandet til at gå i opløsning. »James og jeg er meget forskellige. Men konflikten har også været en drivende kraft i den kreativitet, der ligger i Metallica.« Med tiden har bandet bevæget sig væk fra afgrundens kant. »Hvis du spørger mig, hvem jeg har brugt flest timer og minutter med i løbet af mit 55-årige liv, så er det helt sikkert James. Det skaber selvfølgelig nogle forståelser og dynamikker, der er unikke. Hvis James sad her ved siden af mig, så ville jeg kunne få ham helt op at køre på 30 sekunder, og han ville kunne gøre det samme med mig. Jeg ved, hvordan jeg skal gøre det. Men jeg undgår det. Vi ved, hvor grænserne er. Og i dag forstår vi hinanden bedre, end vi har gjort før,« reflekterer Lars Ulrich og erkender samtidig, at han for 20 år siden godt kunne finde på verbalt at prikke til James Hetfield – bare for at få en reaktion. »I dag ser vi hinanden privat. Men han er ikke den første jegtexterom morgenen for at høre, om han har sovet godt.« Lars Ulrich er i dag taknemmelig for alle de døre, der er blevet åbnet for ham. Han hviler i sin rolle som rockstjerne og familiefar.Fold sammenLæs mereFoto: Søren Bidstrup. Med tiden er en forsonende stødpude kommet ind mellem de tidligere kamphaner: Nogenlunde jævnaldrende børn, der kender hinanden på kryds og tværs. »En af mine sønner sad og skrev en SMS, og jeg spurgte, hvem han skrev til, og så svarede han »Cali« (James Hetfields 21-årige datter,red.),« fortæller Lars Ulrich og tilføjer: »For to måneder siden var James i New York for at se på college til et af sine børn. Så gik han ud og spiste middag med min søn Myles, der læser på NYU i New York. Det er rigtig cool.« I Køln har Metallica spillet sig igennem 18 numre. Som afslutning på koncerten kaster de guitarplektre ud blandt publikum. Til at begynde med står folk stille og griber, men pludselig begynder nogle at kaste sig ned på gulvet efter dem. En ung fyr har tilsyneladende følt sig berettiget til et plekter, men nu står en anden med det i hånden. Han dirrer omkring munden. Siger noget uhørligt. Han knytter hænderne langs siden. De to mænd stirrer på hinanden i flere vejrtrækninger. Indtil manden med plektret i hånden trækker på skuldrene og afleverer plektret. På scenen vinker Lars Ulrich farvel. Nogle timer senere vil han atter være almindeligt menneske, der holder tasker for sine drenge, og insisterer på, at gulerødderne på tallerkenen bliver spist op. Men i blikkene fra 40.000 mennesker i Metallica-tøj er hanLars Ulrich. Giganten. Jorden skælver, da han går derfra. FAKTABag om historienBerlingske har ønsket at udfolde Lars Ulrich, et af Danmarkshistoriens største rocknavne, som optakt til Metallicas koncert i Parken i København på torsdag den 11. juli.I forbindelse med Metallicas WorldWired Tour har Berlingske fulgt Lars Ulrich før og under koncerten i Köln 13. juni.Efterfølgende har vi mødt Lars Ulrich til et længere interview i London torsdag 25. juni.Lars Ulrich har haft mulighed for at læse og godkende sine citater inden publicering.Udgifterne til rejserne er afholdt af pladeselskabet, som ikke har haft indflydelse på artiklen.FOLD UD Berlingske har ønsket at udfolde Lars Ulrich, et af Danmarkshistoriens største rocknavne, som optakt til Metallicas koncert i Parken i København på torsdag den 11. juli. I forbindelse med Metallicas WorldWired Tour har Berlingske fulgt Lars Ulrich før og under koncerten i Köln 13. juni. Efterfølgende har vi mødt Lars Ulrich til et længere interview i London torsdag 25. juni. Lars Ulrich har haft mulighed for at læse og godkende sine citater inden publicering. Udgifterne til rejserne er afholdt af pladeselskabet, som ikke har haft indflydelse på artiklen. Herunder kan du se flere billeder fra mødet med Lars Ulrich i Køln og London. Metallica er blevet ældre og klogere. Fra venstre er det bassist Robert Trujillo, forsanger James Hetfield, trommeslager Lars Ulrich og guitarist Kirk Hammett. Særligt James Hetfield og Lars Ulrich har haft et konfliktfyldt forhold til hinanden, der på et tidspunkt var ved at få bandet til at gå i opløsning. I dag har de i højere grad forsonet sig med hinandens forskelligheder.Fold sammenLæs mereFoto: Søren Bidstrup. Lars Ulrich drikker sin te. Art of Tea hedder den, og han har den med sig verden rundt.Fold sammenLæs mereFoto: Søren Bidstrup. 40.000 fans synger, jubler og brøler, mens Metallica står på scenen.Fold sammenLæs mereFoto: Søren Bidstrup. Far til tre og 55 år, men vildskaben på scenen er intakt hos Lars Ulrich.Fold sammenLæs mereFoto: Søren Bidstrup. Det kræver stamina at være trommeslager i et band som Metallica. Der skal slås både hårdt og hurtigt. Derfor løber Lars Ulrich for at holde sig i form.Fold sammenLæs mereFoto: Søren Bidstrup. Lars Ulrich er professionel jovial, når han møder sine fans ved »Meet and Greet« før koncerten.Fold sammenLæs mereFoto: Søren Bidstrup. Forsanger James Hetfield (forrest i billedet) og Lars Ulrich har haft mange konflikter. Men i dag er de blevet bedre til at håndtere deres forskelligheder.Fold sammenLæs mereFoto: Søren Bidstrup. Lars Ulrich fik et trommesæt som barn. Men han kastede sig først over trommerne for alvor, da han som 16-årig havde besluttet, at han ville danne et band.Fold sammenLæs mereFoto: Søren Bidstrup. Det kan være hårdt at være til koncert med Metallica en sommeraften i Køln.Fold sammenLæs mereFoto: Søren Bidstrup. Lars Ulrich i Londons gader.Fold sammenLæs mereFoto: Søren Bidstrup. Et tilfældigt møde med skolebørn i London, hvor Lars Ulrich ikke har problemer med at gå rundt på gaden i fred og ro.Fold sammenLæs mereFoto: Søren Bidstrup. ",
        "metadata": {
            "source": "https://www.berlingske.dk/kultur/lars-ulrich-indrykkede-en-annonce-i-avisen-og-blev-rockgigant-hvis-folk-har",
            "image_url": "https://berlingske.bmcdn.dk/media/cache/resolve/image_x_large/image/117/1172738/22972970-lars-ulrich.jpg",
            "publication_time": "Lørdag d. 06. juli 2019, kl. 12.00",
            "author": "Christina Hilstrøm",
            "related_links": [],
            "attachments": []
        }
    }
}