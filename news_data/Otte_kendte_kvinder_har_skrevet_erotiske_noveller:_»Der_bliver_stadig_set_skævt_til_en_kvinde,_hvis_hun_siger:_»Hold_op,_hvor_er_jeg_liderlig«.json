{
    "version": "1.0",
    "document": {
        "id": "https://www_berlingske_dk/kultur/otte-kendte-kvinder-har-skrevet-erotiske-noveller-der-bliver-stadig-set",
        "title": "Otte kendte kvinder har skrevet erotiske noveller: »Der bliver stadig set skævt til en kvinde, hvis hun siger: »Hold op, hvor er jeg liderlig«",
        "content": "37-årige Hanne er vred. Og »når det er værst, fantaserer hun ikke kun om sex, men også om at hælde saltsyre på de pikke, som hun ikke kan få fingre i«. Eloise ser til gengæld noget gennem et nøglehul, som får hende til at føle »afsky, afmagt og fascination på en og samme tid«. Ovenstående stammer fra to af novellerne i bogen »Kvindefantasier II«, der udkommer 15. juli. Her er i alt 10 noveller blevet skrevet af otte kendte kvinder – og af idékvinden bag »Kvindefantasier-bøgerne«, Elisa Lykke, der udover at være forfatter også er manager og pr-agent. »Jeg kunne mærke, at der var et marked, der slet ikke var fyldt nok ud,« siger Elisa Lykke om årsagen til, at hun nu sender bog nummer to med erotiske noveller skrevet af kvinder på gaden. Elisa Lykke har fået en række kendte kvinder til at skrive de erotiske noveller. Men ligesom med den første bog er det hemmeligt, hvem af kvinderne, der har skrevet, hvilke noveller.Fold sammenLæs mereFoto: Mathias Svold. Denne gang er novellerne, der i bogens pressemateriale bliver beskrevet som »saftige, realistiske og liderlige historier«, blevet skrevet af TV-vært Karen-Helene Hjort, skuespiller Mathilde Norholt, direktør og iværksætter Le Gammeltoft, sanger Julie Berthelsen, iværksætter og kogebogsforfatter Ditte Julie, TV-vært Signe Ryge Petersen, skuespiller Judith Rothenborg, sanger og skuespiller Trine Gadeberg og Elisa Lykke selv. Ligesom med den første bog er det hemmeligt, hvem af kvinderne, der har skrevet, hvilke noveller. Den første bog med kvindefantasier blev udgivet i januar i år, ogden gik over al forventning. Efter et halvt år ligger den fortsat på bestsellerlisten for lydbøger. Den store interesse ansporede Elisa Lykke til at lave flere versioner af formatet. »Jeg har en masse budskaber med bøgerne. Selvom det startede som et lille, hyggeligt coronaprojekt for mig, og så håbede jeg, at det ville skabe debat og en strømning og gennemsighthed i forhold til kvinders syn på sex og lyst,« siger Elisa Lykke, der især vil gøre op med synet på kvinders seksualitet. Et halvt år efter, at den første bog med »Kvindefantasier« blev udgivet, ligger den fortsat på bestsellerlisten for lydbøger.Fold sammenLæs mereFoto: Mathias Svold. »Jeg fandt ud af, at vi er sindssygt bornerte, når det handler om kvinder og sex. Kvinder må ikke være særligt eksplicitte,« siger Elisa Lykke og påpeger, at der er en forskel på, hvordan mænd og kvinder konventionelt må udtrykke sig om sex. »Liderlighed er et tabu for kvinder. Der bliver stadig set skævt til en kvinde, hvis hun siger: 'Hold op, hvor er jeg liderlig. I aften skal jeg have noget mand'. Men hvis en mand siger, at han vil ud og score og have sex, så løfter folk dårligt øjenbrynet,« siger Elisa Lykke. Sex på billeder og video er let tilgængeligt i det danske samfund. Dermed kan det virke som om sex på skrift er et skridt tilbage. Men det mener Elisa Lykke bestemt ikke. »Jeg hilser pornoen velkommen, men det er på mange måder blevet et drug eller et sexfix, der kan være forvrængende for vores syn på sex. På skrift kræver det en anden fordybelse og det sætter virkelig gang i hjernelapperne,« siger Elisa Lykke og tilføjer: »Jeg har endnu ikke hørt om nogen, der har læst bogen og ikke er blevet opstemt.« Elisa Lykke mener bestemt ikke, at sex på skrift er gammeldags: »På skrift kræver det en anden fordybelse og det sætter virkelig gang i hjernelapperne,« siger Elisa LykkeFold sammenLæs mereFoto: Mathias Svold. Elisa Lykke fylder om kort tid 50 år, og hun voksede op i en verden, hvor pornofilm fyldte mindre end i dag. »Når jeg onanerede, behøvede det ikke være til porno. Det kunne lige så godt være til kataloget for Daells Varehus, hvor der var nogle pæne modeller i nogle stramme boxershorts. Jeg skulle arbejde for fantasien og billederne i mit eget hoved. Gøre mig umage. I dag arbejder vi ikke særlig meget for eller med fantasien. Den serveres for nemt og uden nuancer,« siger Elisa Lykke, der godt kunne tænke sig, at nutidens unge afsøgte andre muligheder end pornofilmene. »Jeg ville ønske, at jeg kunne få fat i de unge, så det ikke bare bliver tre klik og så nogle meget voldsomme, eksplicitte og urealistiske billeder,« siger hun. Blandt »Kvindefatasier II’s« forfattere er direktør og iværksætter Le Gammeltoft. Hun sagde »ja« til at skrive til bogen, fordi også hun er træt af fordommene omkring kvinder og mænds seksualitet. »Jeg vil gerne bidrage til en frigørelse i forhold til de stereotyper, der er omkring mænds og kvinders seksualitet. Som for eksempel den misforståelse, der går på, at mænd altid har lyst. Og hvis de ikke har, så er det, fordi der er noget galt med kvinden. Men i min omgangskreds er det tit kvinder, der har lyst, og manden, der siger nej,« siger Le Gammeltoft. Hun vil gerne skrue ned for skamfuldheden og op for ærligheden i forhold til kvinders seksualitet. Hun vil slå et slag for at »mænd også kan have hovedpine«, og kvinder have masser af lyst. »For kvinder på den anden side af 40 år, tror jeg, det er relativt ok for dem at sige, at de er liderlige. Men jeg tror stadig, at man bliver sat i bås som ung, liderlig kvinde. Mænd er stadig scorekarle, mens kvinder er billige,« siger Le Gammeltoft, der blev overrasket over, hvor svært det var at skrive erotiske noveller. »Jeg tænkte, at det gør jeg bare. Men det var virkelig svært. Hvis man bare må digte, hvor langt må man så gå? Og så er det jo også subjektivt, hvad man synes er spændende eller kinky,« siger hun. Når det kommer til kvinders seksualitet, er vi stadig meget bornerte, mener Elisa Lykke.Fold sammenLæs mereFoto: Mathias Svold. Ifølge Elisa Lykke er planen, at der udover »Kvindefantasier II« kommer to-tre bøger efter samme skabelon mere i år.Den næste bliver »Mandefantasier«, som udkommer i oktober. Og den glæder Elisa Lykke sig meget til at læse: »For hvor langt er mænds fantasier fra kvinders fantasier?« Men i første omgang gælder det altså »Kvindefantasier II«, hvor en af novellernes afslutninger lyder: »De kyssede også under bruseren. Længe. Hun var hverken fuld eller fortørnet mere. Hun var sig selv igen. Mere end hun havde glemt at huske midt i alle de endeløse hverdage. Komplet. Spaced out og helt forløst. Og klar til at have sex, igen, under bruseren.«",
        "metadata": {
            "source": "https://www.berlingske.dk/kultur/otte-kendte-kvinder-har-skrevet-erotiske-noveller-der-bliver-stadig-set",
            "image_url": "https://berlingske.bmcdn.dk/media/cache/resolve/image_x_large/image/144/1441205/23796545-.jpg",
            "publication_time": "Torsdag d. 15. juli 2021, kl. 11.28",
            "author": "Christina Hilstrøm",
            "related_links": [],
            "attachments": []
        }
    }
}