{
    "version": "1.0",
    "document": {
        "id": "https://www_berlingske_dk/kommentatorer/anne-sofie-allarp-en-dna-test-afsloerede-min-oldemors-store",
        "title": "Anne Sofie Allarp: En dna-test afslørede min oldemors store hemmelighed fra 1902 – men teknologien er et dilemma",
        "content": "Min oldefar Rasmus Olsen blev født i 1873 på Allarpshemmet, en proprietærgård i Skåne. Han havde danske forældre fra Blangslev ved Næstved, men mistede hurtigt både sin storebror og sin far til henholdsvis difteri og lungebetændelse. Hans mor, Ane, måtte gifte sig med gårdens fordrukne forpagter, en mand ved navn Mortensen, der var en del yngre end hende, og hvis primære formildende omstændighed synes at være et langt, fyldigt og busket overskæg. Det var en periode med tørke, hvor høsten slog fejl igen og igen, og det gik hurtigt så skidt med gården, at de måtte sælge. Rasmus tilbragte resten af sin barndom med en evigt pakket kuffert, for familien flyttede sig fra Skåne til Sjælland til Michigan i USA og tilbage, da den fordrukne stedfar hele tiden havde behov for et nyt job og nyt sted. Min oldefar trådte ned fra den familiekarusel som ung mand og begyndte at læse til dyrlæge. Her blev han kaldt Allarp, sit fødested, i stedet for Olsen, af hvilke der allerede var rigeligt. Anne Sofie Allarps oldemor Helga.Fold sammenLæs mereFoto: Privat. Vi har stadig billeder af Rasmus, der spiller skak sammen med sine studiekammerater, og jeg forestiller mig, at det har været et godgørende studenterliv. Han fik job i Varde og han sås en del med en psykiater i Ribe og dennes kone Jørgine, hvis lillesøster Helga en dag kom på ferie fra København. Under besøget mødte lillesøsteren Rasmus, der var godt et årti ældre, og så var deres lykke gjort. De to blev gift og de skabte efter sigende et pragtfuldt hjem sammen for deres tre børn, Johannes (Jonas), Gertrud (Trut) og Hans, der var min morfar. Det var et hjem med mange gæster, med moderne børneopdragelse, og hvor der blev spillet klaver, læst højt og syslet, og det særligt ved juletid. En tradition, min morfar, der idylliserede både sit barndomshjem og sine forældre, tog med sig, og som jeg viderefører hver jul med den helt store julepynts-produktion omkring spisebordet. Og netop i julen sidste år forærede min søster min mor en af de mange gentest, som man kan købe for at undersøge sine aner. Resultatet af den prøve nåede familien for nylig, og ja, det var lidt af en bombe. For sammen med resultaterne om min mor foldede der sig et familietræ ud, der viste, at min oldemor Helga ikke kun havde de tre børn, Jonas, Trut og Hans. Hun fik et fjerde allerede som teenager, og så vidt vi kan se, voksede dette barn op hos det par, der præsenterede Helga og Rasmus for hinanden i sin tid, nemlig psykiateren og Helgas storesøster Jørgine. Rasmus, Helga og deres fælles førstefødte.Fold sammenLæs mereFoto: Privat. Pludselig står min morfars erindringer om de mange familiebesøg hos netop denne moster og onkel i et lidt andet lys. Min oldemor var formentlig ikke bare på besøg hos sin storesøster, hun var der også for at besøge sit første barn. Min morfar, Hans, blev 95 år gammel, og gennem det århundrede var der intet, der tydede på, at han eller nogen andre kendte til denne historie. Den kommer ikke fra vores side af familien. Måske har dyrlægen Rasmus kendt til den, men den er ikke kommet videre til deres tre børn. Det er altså en hemmelighed, der indtil videre kan have 122 uforstyrrede år på bagen, indtil en tech-start-up kom brølende ud af internettet og trak plasteret af. Gad vide, hvad Helga var igennem som teenager. Hvem var faren? Var graviditeten et resultat af en ungdomsforelskelse, eller havde hun været udsat for pres, eller måske ligefrem tvang? Hvordan håndterede hendes københavnerforældre den situation, var de vrede på hende? Og hvorfor fortalte hun aldrig noget til de tre børn, som hun havde et godt og nært forhold til? Hvad var aftalen mellem hende og storesøsteren, Jørgine, og dennes mand, psykiateren? Og hvordan vidste den nyopdagede del af familien det? Der er i hvert fald en, der har placeret den førstefødte i det elektroniske familietræ. Der blev ringet en del på tværs i familien i de dage. Min datter sagde: »Hvorfor er der så mange mysterier i denne familie?« Og det er der måske i alle familier, men jeg sidder tilbage med et dilemma: Er det fair overfor Helga og Jørgine og alle de andre mennesker, der for længst ikke er her mere, at teknologien uden videre spytter deres største hemmeligheder ud? Når vi som voksne bærer på hemmeligheder, er det ofte for at skåne omgivelserne, ikke mindst de yngre generationer. Vi bærer på dem, fordi det er en del af at tage et voksent ansvar. Nu kommer denne nye serviceteknologi med store, nære afsløringer på menukortet. Men er det at gøre familiens ar og store dramaer til en art billig »infotainment«? Jeg er oprigtigt i tvivl. Anne Sofie Allarp er Berlingskes kronikredaktør ",
        "metadata": {
            "source": "https://www.berlingske.dk/kommentatorer/anne-sofie-allarp-en-dna-test-afsloerede-min-oldemors-store",
            "image_url": "https://berlingske.bmcdn.dk/media/cache/resolve/image_x_large_vertical/image/185/1856943/24831082-olympus-digital-camera.jpg",
            "publication_time": "Onsdag d. 13. november 2024, kl. 11.24",
            "author": "Anne Sofie Allarp",
            "related_links": [],
            "attachments": []
        }
    }
}