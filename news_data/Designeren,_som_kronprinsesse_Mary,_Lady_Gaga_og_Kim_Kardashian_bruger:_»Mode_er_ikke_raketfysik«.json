{
    "version": "1.0",
    "document": {
        "id": "https://www_berlingske_dk/design-mode-og-arkitektur/designeren-som-kronprinsesse-mary-lady-gaga-og-kim",
        "title": "Designeren, som kronprinsesse Mary, Lady Gaga og Kim Kardashian bruger: »Mode er ikke raketfysik«",
        "content": "Hvordan blev du designer med så stor succes, som du har i dag? »Det var en kjole til Medina, der sendte alles øjne i min retning for fem år siden. Jeg havde lavet en kollektion i forbindelse med det første Elle Style Awards i Danmark. Det hele var inspireret af sangerinden Sade, og jeg præsenterede kjolerne på modeller med de her megalange hestehaler lavet ud af hår købt i en afroshop i Hackney London. Og ret hurtigt derefter blev jeg bare fast »rød løber-leverandør« til modefolket og hofleverandør til Kronprinsesse Mary. Lady Gaga, Kim Kardashian og Kendall Jenner har alle sammen båret en af mine kjoler. De har tilhørt en lukket kreds af kunder, indtil jeg åbnede butik i 2018. Men jeg laver stadig couture på mål og bestilling.« Hvad er din kreative baggrund? »Jeg er bachelor fra Kolding Designskole og startede så på overbygningen på Royal College of Arts. Men jeg var nødt til at tage orlov fra mit andet år på skolen i 2014. Jeg havde simpelthen for travlt. Jeg arbejdede både for modehuset Alexander McQueen og med mine mine egne designs. Efterspørgslen gjorde, at jeg var nødt til give det et oprigtigt skud. Når hypen går i sig selv, vender jeg bare tilbage og læser, tænkte jeg. Men det får  jeg vist aldrig tid til.« »Jeg er opvokset i en handelsfamilie. Begge mine forældre var selvstændige. Det er så håndgribeligt og konkret. Mange af de processer, der er i samfundet nu, er så udefinerbare. Det her er meget fysisk. Det er ikke noget, vi skal tænke os til, det er noget, vi skal arbejde os hen til. Vi skal prøve og prøve og prøve igen indtil den rigtige form er fundet. Og så sælge den,« siger Mark Tan.Fold sammenLæs mereFoto: Celina Dahl. Lå det altid i kortene at du skulle arbejde med mode? »Jeg er opvokset i Ry i Midtjylland, og det var altid indlysende, at jeg skulle arbejde med at sy. Det er skrædderkunsten, som startede det hele. Jeg har tilbragt timer i min mors stilfulde garderobe af lækre ting. Hun er af den gamle skole. Hun har sine ting i mange år, køber dyrt og passer godt på det. Hun er sådan en, der skifter tøj, når hun kommer hjem. I dag er jeg hendes yndlingsdesigner, men jeg er vokset op med at se hende klædt i Max Mara og In Wear. Det rene og lækre designudtryk. Vi kan lære meget af vores mødre i en tid, hvor vi taler om bæredygtigt forbrug. Vi kunne nå så langt, hvis vi bare blev ved med at skabe gode produkter, vi havde lyst til at gemme og tage med os.« FAKTAUgens trendsætterHver uge møder AOK en Ugens trendsætter, der med til at definere vores stil og vor tid. I denne uge er det Mark Kenly Domino Tan (31), der har gjort sine prét-à-porter kollektioner af internationalt format tilgængelige for danske kvinder, der sukker over suits, skjorter og silkekjoler i hans atelier og butik i Store Strandstræde i København .FOLD UD Hver uge møder AOK en Ugens trendsætter, der med til at definere vores stil og vor tid. I denne uge er det Mark Kenly Domino Tan (31), der har gjort sine prét-à-porter kollektioner af internationalt format tilgængelige for danske kvinder, der sukker over suits, skjorter og silkekjoler i hans atelier og butik i Store Strandstræde i København . Er du pedant eller skødesløs? »Det afhænger af sammenhængen. Jeg er pedant og detaljeorienteret omkring mit arbejde. Men jeg er distræt ogeasy goingprivat. Jeg er ret anal omkring mit køkken, og mine sokker skal ligge på en særlig måde. Men der er ikke nogen mennesker, som jeg ikke kan rumme. Jeg er ret afslappet. Der er altid plads til en til ved spisebordet.« Jeg interesserer mig for, hvad der foregår i min tid, men jeg er ikke drevet af at ligne alle andre. Jeg bliver grebet af processen, og hvad det enkelte stykke tøj kan i forhold til den historie, som jeg vil fortælle. Jeg sætter mig ikke ned og siger, nu er det statement-T-shirts eller logomania. Eller ekstremt store gummisko. Sådan arbejder jeg ikke,« fortæller Mark Tan om sit design.Fold sammenLæs mereFoto: Celina Dahl. Hvad hader du mest ved din egen lidenskab? »Jeg hader den ikke. Jeg er privilegeret, for jeg laver det, jeg allerhelst vil. Det er ikke mange forundt at få den gave at kunne fokusere på én ting. Det er jeg taknemmelig for. Det, der er udfordringen, er, at jeg kan blive så opslugt. Ja, nærmest isoleret, fordi jeg kun bevæger mig på en flise. Så jeg gør meget ud af at udvide min horisont. Lige nu læser jeg brevudvekslingen mellem Franz Kafka og hans redaktør. Brevene siger noget meget specifikt om en kondenseret tid. Det er det, der optager mig. Det skarpe udtryk. Jeg ville aldrig kunne læse en krimi. Jeg ville dø af kedsomhed.« Hvad gør mest ondt ved at være selvstændig? »Det er ikke en gratis omgang. Det kræver disciplin og det forpligter. Du er altid en del af det. Og indtil mit navn ikke står på døren, står jeg inde for pletterne på vinduet og cigaretskodderne på gaden og knappen, der falder af trøjen. Et udsalgskilt, der er sat skævt op. Det hele er mig. Det er både hadet og kærligheden i det.« .Fold sammenLæs mereFoto: Celina Dahl. Og hvorfor er det så så velgørende? »Jeg er opvokset i en handelsfamilie. Begge mine forældre var selvstændige. Det er så håndgribeligt og konkret. Mange af de processer, der er i samfundet nu er så udefinerbare. Det her er meget fysisk. Det er ikke noget vi skal tænke os til, det er noget vi skal arbejde os hen til. Vi skal prøve og prøve og prøve igen indtil den rigtige form er fundet. Og så sælge den.« Hvem har god stil? »Min farmor. Hun er tidsløs. Hun er desværre død, men hun var indbegrebet af den kinesiske dame. Hun havde det samme snit på sin jakke og buks livet igennem. Hun blev aldrig påvirket af samtiden. Hun fik syet alle sine ting, og hun elskede processen med at finde et materiale og få det syet i den form, der passer bedst til hendes krop og smag. Det er indbegrebet af god stil. Og kultur. Fordi hun var kineser, lå det i hendes historie selv at finde et materiale og dermed gøre tøjet til sit eget. Det er en svunden tid.« Hvilket stil-tip kan man ikke få for tit? »Du kan aldrig få nok søvn, vel? Det klæder alle.« Hvilket velmenende råd skal man overhøre? »Den slags råd har jeg aldrig modtaget. Folk tør ikke at give dem til mig, for de glider bare af på mig. Jeg har aldrig været drevet af andres mening, og jeg har ikke et behov for at tilhøre en særlig gruppe af mennesker. Det betyder ikke, at jeg ikke har tilhørsforhold til andre. Det betyder bare, at jeg ikke spejler mig i andres holdninger.« Mark Tan holder til i Store Strandstræde i København.Fold sammenLæs mereFoto: Celina Dahl. Hvad er du glad for, at du ikke vidste, dengang du gik i gang? »Jeg var fuldstændig blank, da jeg startede. Jeg havde ti Pund på min konto og lånte 15.000 Pund af en ven til at starte op. Bare den handling viser jo, hvor lidt begreb jeg havde om, hvor modigt det var. Tænk at låne sådan et beløb!  Jeg kastede mig bare ud i det, og gav mig selv den totale maveplasker. Det er godt, du ikke ved, hvor meget det egentlig kræver, for så starter du aldrig.« Hvilken beklædningsdel er den mest geniale? »Frakken. Du kan have det grimmeste tøj på indenunder, men hvis du har en flot frakke på, er det dét, folk ser. Og et par pæne sko. Hvis jeg kun måtte lave en frakke skulle den være camel-farvet. Ligesom den helt klassiske frakke fra Max Mara.« Hvordan har du undgået at lade dig påvirke af modeluner? »Jeg interesserer mig for, hvad der foregår i min tid, men jeg er ikke drevet af at ligne alle andre. Jeg bliver grebet af processen, og hvad det enkelte stykke tøj kan i forhold til den historie, som jeg vil fortælle. Jeg sætter mig ikke ned og siger, nu er det statement T-shirts eller logomania. Eller ekstremt store gummisko. Sådan arbejder jeg ikke.« Mark Tans modeshow i forbindelse med Copenhagen Fashion Week. På Thorvaldens Museum.Fold sammenLæs mereFoto: Celina Dahl. Bliver du provokeret af dem der kopierer dine ideer? »Nej, Man kan vælge at se det, som et problem. Jeg vælger at overse det. Det er deres tab. Så kunne jeg jo ikke gå op i andet. Jeg kan ikke gå rundt og være hemmelighedsfuld. Det er jo ikke raketfysik. Det er to arme og to ben, og så skaber du noget på den flade. Og det bliver jo aldrig det samme. Mit tøj handler om værdi. Jeg tapper ind på nogle værdier hos de kvinder, der handler her. De værdier kan ikke kopieres.« Skelner du mellem arbejde og fritid? »Det er jeg begyndt på. Man er jo altid på arbejde og observerer hele tiden. Men jo ældre jeg bliver, jo vigtigere er det også blevet at koble helt ud, og tale om nogen andre ting. Hverdagen. Jeg elsker at høre om mine venners syn på helt almindelige ting, kærlighed, bolig, job, ja, endda deres affaldssortering.«",
        "metadata": {
            "source": "https://www.berlingske.dk/design-mode-og-arkitektur/designeren-som-kronprinsesse-mary-lady-gaga-og-kim",
            "image_url": "https://berlingske.bmcdn.dk/media/cache/resolve/image_x_large_vertical/image/111/1116936/22648224-.jpg",
            "publication_time": "Lørdag d. 16. februar 2019, kl. 16.00",
            "author": "Sine Gerstenberg",
            "related_links": [],
            "attachments": []
        }
    }
}