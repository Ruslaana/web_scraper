{
    "version": "1.0",
    "document": {
        "id": "https://www_berlingske_dk/kommentar/trumps-toldbombe-er-ikke-en-tom-trussel-men-vi-har-stoerre-bekymringer",
        "title": "Trumps toldbombe er ikke en tom trussel – men vi har større bekymringer",
        "content": "Statsminister Mette Frederiksen (S) handlede klogt, da hun torsdag samlede en stribe af de største danske virksomheder med dybe interesser i USA til et møde i Statsministeriet. Én ting er, at det er en god idé at demonstrere sammenhold mødt med en afsikret toldtrussel fra USA. Noget andet er, at statsministeren meget larmende fik vist de danske virksomheder, at regeringen er på bolden, når det gælder om at håndtere et eventuelt handelspolitisk angreb fra USA på Danmark på grund af Grønland. Vi har stadig til gode at se, at Trump konkret gør alvor af sine trusler. Det var et ekstra krydderi af dramatik, at Donald Trump op til mødet i Statsministeriet annoncerede oprettelsen af sit særlige toldkontor –External Revenue Service. Der bliver spillet med musklerne. Den kommende amerikansk præsident har både på pressemøder og i en 45 minutter lang samtale med den Danmarks statsminister truet med toldvåbnet i spørgsmålet om Grønland.Fold sammenLæs mereFoto: Scott Olson/AFP/Ritzau Scanpix. Feinschmeckere vil bemærke, at Trumps nye kontor sprogligt spiller på, at USAs skattevæsen allerede har det kedsommelige navn »Internal Revenue Service« (IRS). Nu er der både et IRS og et ERS i USA. Hvis nogen alligevel var i tvivl om, at told og andre importafgifter er udset til at polstre en slunken amerikansk statskasse og betale af på USAs enorme gæld, så har de fået svaret inden den officielle indsættelse af Donald Trump på mandag. Vi skal passe på med at gøre den afsikrede toldbombe rettet mod Danmark til den største krise, selvom det naturligvis er opsigtsvækkende, at vi risikerer en handelskrig på vores suverænt største eksportmarked i et venligsindet land.  Hvis vi glemmer, at balladen handler om, hvem der har overhøjheden over Grønland, ender vi det forkerte sted. Det er grotesk at true en allieret med økonomiske sanktioner i form af told eller andet for at gennemtvinge sin vilje. USA har ikke haft en mere loyal allieret end Danmark i de seneste 30 år – trods vores lidenhed. Ligesom i forhold til Ukraine må vi imidlertid acceptere, at det kan have en økonomisk pris at forsvare Kongeriget Danmark og vores politiske interesse – også mod pres fra USA. Her er fire grunde til at tage Trumps toldtrussel med den samme balancerede afklarethed, som der kom ud af mødet i Statsministeriet torsdag: Den tiltrædende præsident har varslet, at han vil underskrive100 præsidentielle dekreterom alt muligt i det øjeblik, han er indsat. De skal omsætte Trumps program til politik fra første dag. Der vil med sikkerhed stå told på mindst et af dem. Der skal imidlertid ikke særlig meget til, før en mulig straftold, som rammer danske varer og virksomheder, er overhalet af større problemer eller endnu vildere dekreter fra Trump – uden på nogen måde at devaluere de negative økonomiske konsekvenser af en handelskrig mellem USA og Danmark på grund af Grønland. Når man ser på, hvad der er sket i verden i de seneste år med coronakrise, krig i Ukraine og Mellemøsten samt inflation, skal man holde tungen lige i munden, når det gælder Trumps toldtrussel mod Danmark. Vi skal trække vejret, som det lød fra Dansk Industris topchef, Lars Sandahl Sørensen, efter mødet med statsministeren. Signalerne fra den kommende amerikanske administration er tydelige. Handelspolitikken og toldvåbnet vil blive aktiveret. Det er naivt at regne med andet. Budskabet fra Trump har i valgkampen været at indføre en generel ekstra told over for resten af verden påti procent eller 20 procentog måske på op til 60 procent for Kina. Ifølge avisenThe Washington Postkan der måske i stedet blive tale om at målrette de nye toldsatser til områder, som anses for afgørende for USAs nationale og økonomiske sikkerhed, såtoldsatserne rammer smallere. Den logik kan afspejle, at Trump og hans rådgivere er mindre skråsikre på, at en pludselig forhøjelse af toldsatserne ikke vil ramme de amerikanske forbrugere. Der kan således være en politisk pointe i at friholde eksempelvis fødevarepriserne, som var et markant tema i valgkampen. Man taler derfor nu om brede sektorbaserede toldsatser frem for generelle toldforhøjelser. Trumps kommende økonomiske toprådgiver, topøkonomenStephen Miran, som er strateg i den amerikanske kapitalfond Hudson Bay og tilknyttet den konservative tænketank Hudson Institute, har i november formuleret sitbud på en ny amerikansk handelspolitik. Kernen i hans forslag er, at toldsatserne skal være forholdsvis ens, hvilket kan begrundes i, hvordan eksempelvis Danmarks eksport til USA er sammensat. Trumps kommende økonomiske rådgiver Stephen Miran er ikke bare en høg i handelspolitikken, men også i forhold til Federal Reserve.Fold sammenLæs mereFoto: Fox News. Cirka to tredjedele af Danmarks eksport til USA krydser slet ikke den danske grænse, men sendes fradanske fabrikker overalt på kloden direkte til USA. Årsagen er, at især de største danske virksomheder som Novo Nordisk har bygget fabrikker og kontorer på tværs af kloden for at skabe de bedste værdikæder; det heddermerchantingmed et fint ord. Kernen er, at hvis Trump vil ramme Novo Nordisk, er det ikke nok at lægge en straftold på varer fra EU, men man skal ramme alle de steder, hvorfra Novo Nordisk sender sine varer til USA. I papiret fra Miran er der imidlertid også en direkte henvisning til Trumps trussel mod Danmark. Miran argumenterer for, at toldsatserne kan blive fastsat efter, om man støtter USAs sikkerhedsinteresser rundt omkring på kloden. Problemet er imidlertid, at Trump ikke kan fastsætte en særlig told for Danmark, men kun for EU, ligesom Danmark er så lille en økonomi, at det er svært at designe toldsatser, som meget præcist kun rammer Danmark. Ud over at en stor del af dansk eksport slet ikke krydser den danske grænse, er der mange andre faktorer i spil, hvis og når USA vil forsøge at ramme dansk eksport. Jo mere præcist og fint Trump vil ramme bestemte danske varer, jo mere skal han dykke ned i indviklede og detaljerede vareklassifikationer. Det bliver hurtigt noget rod. Oveni kommer, at store virksomheder som Novo Nordisk, Danfoss, Vestas, LEGO og andre globale danske virksomheder har bygget fabrikker i USA. De vil ikke være omfattet af toldforhøjelser, og det vil være en form for selvskade, hvis Trump giver sig til at genere virksomheder, som skaber job i USA. Novo Nordisks topchef, Lars Fruergaard Jørgensen (tv.), og administrerende direktør i Dansk Erhverv Brian Mikkelsen var også til møde i Statsministeriet torsdag.Fold sammenLæs mereFoto: Ida Marie Odgaard/Ritzau Scanpix. Endelig er der det store spørgsmål om effekten af USAs toldpolitik på dollaren, for hvis dollaren stiger som følge af toldforhøjelserne, så vil det helt eller delvis også kompensere toldramte eksportører. Kernen er, at der er rigtig, rigtig mange mellemregninger i en handelskrig, og så har vi ikke engang taget højde for, at EU vil svare med modforanstaltninger, som daEU ramte Harley Davidsen, Bourbon-whisky og amerikanske peanuts med toldvåbnetefterTrumps indførelse af en straftold på stål. EU har under præsident Biden suspenderet sin straftold indtil marts 2025. En told er i virkeligheden en skat. Trump har altså ironisk nok vundet det amerikanske valg på at love højere skatter. Den ansete amerikanske tænketankPeterson Institutevurderer ud fra erfaringerne med toldkrigen mod Kina, at Trumps toldforhøjelser vil ryge direkte videre til de amerikanske forbrugere. Heri ligger også en besked til danske virksomheder om som udgangspunkt at hæve deres priser på varer til USA med samme beløb som tolden. Trumps administration kan forsøge at mildne den effekt ved at foretage en gradvis indfasning af toldsatserne, så forbrugerne og virksomhederne kan tilpasse deres adfærd. Kernen er imidlertid, at det reelt overvejende bliver amerikanerne, som kommer til at polstre statskassen gennem toldforhøjelserne. Der er risiko for et ordentligt økonomisk selvmål, men i lyset af USAs enorme statsgæld skal vi andre måske være taknemmelige for skatteforhøjelserne af hensyn til den globale økonomiske stabilitet. Thomas Bernt Henriksen er Berlingskes erhvervskommentator Thomas Bernt Henriksen Berlingskes erhvervskommentator.Fold sammenLæs mereFoto: Søren Bidstrup.",
        "metadata": {
            "source": "https://www.berlingske.dk/kommentar/trumps-toldbombe-er-ikke-en-tom-trussel-men-vi-har-stoerre-bekymringer",
            "image_url": "https://berlingske.bmcdn.dk/media/cache/resolve/image_x_large_vertical/image/187/1879356/24871753-erhvervsledere-til-mde-i-statsministeriet-mdede.jpg",
            "publication_time": "Lørdag d. 18. januar 2025, kl. 16.34",
            "author": "Thomas Bernt Henriksen",
            "related_links": [],
            "attachments": []
        }
    }
}