{
    "version": "1.0",
    "document": {
        "id": "https://www_berlingske_dk/kultur/michael-falch-ja-jeg-tror-at-det-er-det-andet-menneske-der-skal-redde-os",
        "title": "Michael Falch: »Ja, jeg tror, at det er det andet menneske, der skal redde os fra os selv«",
        "content": "Kloden har roteret Frederiksberg Have mod aftenmørke, mens vi slentrer lettere menneskesky blandt joggere med AirPods i den tidlige forårskulde. Michael Falch boede indtil for nylig i nærheden – indtil coronavirussen smadrede alle planer. Under en koncert med Rolling Stones mærkede han pludselig det gamle kammeratskab, og fik stik imod alle intentioner lyst til at tage en sidste tur med Malurt. Det krævede et samlet vægttab på 80 kilo og mange timer til at banke rusten af bandmedlemmer, der for nogles vedkommende ikke havde spillet i årtier. Men i februar sidste år blæste de en sidste turné i gang til overstrømmende anmeldelser. Og så lukkede alt.  Han savner landevejen, der altid har stabiliseret rastløsheden med bevægelse, siger han, da jeg, mens jeg forsøger at skrabe det sidste af en hundelort af i det græs, der ikke må betrædes, spørger, hvordan han egentlig går og har det her under nedlukningen. »Ærlig talt har jeg det ikke ret godt, og alt er selvfølgelig relativt, og jeg har ikke været ramt af selve sygdommen,« siger han: »Men ud over to små arrangementer har jeg ikke været ude at spille i et år. Hele mit voksenliv fra jeg helligede mig Malurt, har meningen for mig været at komme ud og spille og rulle på den der motorvej; det er så meget mit liv at rasle rundt på den motorvej. Når jeg skal spille en koncert, så ved jeg, hvor jeg skal hen, og hvad jeg skal, og det er jo temmelig meningsfuldt. Så har man faktisk det meste serveret på et fad.« Det har han nok ret i. Måske skal der i virkeligheden ikke så meget mere til. Bare en retning og et mål. »Det holder i hvert fald meningsløsheden på afstand,« siger han, mens vi slentrer på må og få. Michael Falch tror, at Jesus’ lære findes i umiddelbarheden og forundringen over livet, som er så langt fra det vestlige menneskes tro på, at verden kan kontrolleres. »Der er en udbredt arrogance i en vestlig ateistisk kultur som den danske, som bliver en camoufleret fundamentalisme, der ikke aner, den er det, men bare tror, at dens livssyn er det sandeste og rigtigste på jorden,« siger han med håbet om, at coronavirussen ud over alt det forbandede også har bragt en konstruktiv ydmyghed med. »Jeg håber, at coronaen i en eller anden grad har rystet det moderne menneske og givet os en lektion i, at vi ikke kan styre alt. Vi har fået en seriøs lussing i vores opfattelse af os selv som guder, og det kan være, det er en rigtig konstruktiv rystelse,« siger han. Uden koncerterne fik han tid til fortsætte med at skrive sine erindringer. Senest udkom barndomsminderne i »Til grænsen«, og den nye bog  – »Over stregen« med undertitlen »Umodne manddomserindringer« – handler især om ungdommen og de seneste år i København på vej ind i den tredje alder. Han flyttede tilbage til byen, døtrene og børnebørnene, da både han og den kvinde, han levede med i bondehuset på kanten af Sjælland for et par år siden, måtte erkende, at der var gået for meget »Breaking Bad« og »Badehotellet« i samværet. »Jeg må tage på mig, at jeg er afhængig af at have en følelse af fortryllelse i mit liv. Uden den så visner jeg. Det er et grundvilkår. Ellers bliver jeg kvalt i leverpostej.«Fold sammenLæs mereFoto: Stine Heilmann. »Jeg må tage på mig, at jeg er afhængig af at have en følelse af fortryllelse i mit liv. Uden den så visner jeg. Det er et grundvilkår. Ellers bliver jeg kvalt i leverpostej,« siger han. Første gang, han kom til København, var i 1976, hvor han boede på Jagtvej med hende, der dengang var hende, ved Folkets Hus, der senere blev ungdomshuset og senere endnu blev en tom skam i byen. Det var der, han blev til Malurt og rockstjerne, og tidligt 80er-ikon i filmroller som i »Isfugle« og Dan Turèlls storbystrømer i »Mord i mørket«. I de år var manden, der var blevet ung i Tønder, ikke bare københavner, men vel også med sin indestængte urolige desperation lige under overfladen med til at definere, hvad andre opfattede som en københavner. Men da han vendte tilbage i en moden alder, kunne han mærke, at hverken han eller byen længere var den samme. »Jeg var ikke den samme længere. Det er ikke min by længere. Mit København findes ikke. Det er blevet nogle andre menneskers by. Jeg hører ikke hjemme her mere,« siger han, mens kragerne end ikke overvejer at vende, men i stedet skratter intimiderende i trækronerne over os. En hejre flyver lavt forbi os, mens jeg spørger, hvordan det var at stå på scenen med Malurt igen så mange år senere, og på et tidspunkt i hans liv, hvor han egentlig er i fremdrift. Siden han er blevet ædru, har han haft både kunstnerisk og kommerciel succes med sange, der rummer levet liv og voksen længsel. Han svarer, at han blev grebet af stemningen til den Stones-koncert. Der er noget særligt i de fællesskaber, der går længst tilbage. Men det var også forunderligt at synge de gamle sange, for det, der dengang var fremtidsdystopier, er nu virkelighed. »Jeg håber, at coronaen i en eller anden grad har rystet det moderne menneske og givet os en lektion i, at vi ikke kan styre alt.« Arkivfoto: Liselotte Sabroe/Ritzau ScanpixFold sammenLæs mere »Jeg var skeptisk, for jeg kunne ikke se, hvordan man kunne spille de sange fra start-80ernes tidslomme af fremtidsparanoia og storbyæstetik, uden at det blev fuldstændig anakronistisk. Men det mærkelige var, at det computersamfund og robotliggørelsen af mennesket, som man dengang kunne skimte i horisonten, nu er det, vi er blevet. Paranoiaen blev virkelighed,« siger han og tilføjer, at selvom ungdommens vildskab er mistet, »så er det det mest punkede Malurt, man nogensinde har hørt«. Det gjorde ikke kontrasten mindre, da det hele lukkede den aften, lige inden de skulle på scenen i Vejle. I stedet måtte han køre tilbage til en tømt by, der ikke længere var hans. Med nedlukningen drog døtrene og børnebørnene ud af byen. Det tætteste, han var på et andet menneske, var hans thailandske massør Ginnalee, der havde mistet både arbejde og opholdstilladelse, men ikke kunne komme hjem. I bogen beskriver han, hvordan savnet af en kvinde blev ved med at lure i tiden i København. Da jeg spørger, hvorfor han søger forløsning og frelse i et andet menneske end sig selv, kan jeg med det samme høre, hvor tidstypisk dumt et spørgsmål det egentlig er. »Jeg var ikke den samme længere. Det er ikke min by længere. Mit København findes ikke. Det er blevet nogle andre menneskers by. Jeg hører ikke hjemme her mere.« Arkivfoto: Mads Joakim Rimer Rasmussen/Ritzau ScanpixFold sammenLæs mere »Findes der ikke en større redning end et andet menneske? Skal det absolut være et andet menneske, der skal redde mig,« spørger han som en uddybning af mit spørgsmål: »Og ja, det tror jeg. Jeg tror, at det er det andet menneske, der skal redde os fra os selv. Det er gennem det andet menneske, jeg redder min røv, og det er jo egentlig smukt.« Der var noget mellem dem, og Ginnalee flyttede ind hos ham på Frederiksberg, og da han opsagde lejligheden, fordi det ikke længere er hans by, og for at kunne forblive økonomisk fri på trods af aflyste koncerter, flyttede hun med til sommerhuset på Langeland. Der boede de sammen, indtil hun blev udvist, og i en skuffe i et sommerhus på Langeland ligger en billet til Thailand og venter på, at verden åbner op igen.",
        "metadata": {
            "source": "https://www.berlingske.dk/kultur/michael-falch-ja-jeg-tror-at-det-er-det-andet-menneske-der-skal-redde-os",
            "image_url": "https://berlingske.bmcdn.dk/media/cache/resolve/image_x_large_vertical/image/139/1399059/23688711-.jpg",
            "publication_time": "Mandag d. 15. marts 2021, kl. 19.20",
            "author": "Rasmus Karkov",
            "related_links": [],
            "attachments": []
        }
    }
}