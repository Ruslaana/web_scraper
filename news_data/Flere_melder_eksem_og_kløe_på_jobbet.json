{
    "version": "1.0",
    "document": {
        "id": "https://www_berlingske_dk/samfund/flere-melder-eksem-og-kloee-paa-jobbet",
        "title": "Flere melder eksem og kløe på jobbet",
        "content": "Flere og flere får papir på, at jobbet er skyld i deres kløe, svie og udslæt. På seks år er antallet af danskere, der får anerkendt hudsygdomme på grund af jobbet, vokset med 80 procent. Det skriver Avisen.dk. Tilsvarende er antallet af anmeldelser steget til det dobbelte. Fra 1.337 sager i 2005 til 2.660 sager i 2011. Rikke Nissen er souschef i Fagligt Center i Arbejdsskadestyrelsen. Hun mener, at stigningen skyldes, at det er blevet kendt, at ens hudsygdom kan skyldes jobbet, og at man derfor kan få det anerkendt i Arbejdsskadestyrelsen. Især inden for frisør- og rengøringsbranchen. - Det er toxisk eksem, der især er blevet flere sager om. Det, der groft sagt skyldes vand og sæbe, og at man har våde eller fugtige hænder ofte, siger Rikke Nissen til Avisen.dk. I 3F, der organiserer rengøringsassistenterne, møder man en del med hudsygdomme på grund af »vådt arbejde«. Det samme gælder FOA, hvor antallet af anmeldelser af hudsygdomme steg fra 288 til 427 fra 2006 til 2001. Her er det de ansatte på plejehjem, rengøring og køkkener, der bliver ramt. Når eksemen først er kommet, kan konsekvenserne for den enkelte være meget store. Vand er meget svært er undgå. - Det betyder fantastisk meget for de menneskers liv. Der er mennesker, der aldrig får gode nok hænder til at kunne arbejde igen. Eller som ikke længere kan vaske deres eget hår uden hænderne slår ud, siger Henrik Hansen, arbejdsmiljøpolitisk konsulent i 3F til Avisen.dk. For mange hjælper det at stoppe på jobbet og få et andet, hvor man har tørre hænder. Derfor får de heller ikke erstatning, selvom deres erhvervssygdom bliver anerkendt. De nye tal fra Arbejdsskadestyrelsen viser, at der for skader anmeldt i 2011 foreløbigt er blevet givet 136 millioner i erstatning. Hudsygdommene udgjorde i 2005 knap 8 procent af de anmeldte erhvervssygdomme, og i 2011 var andelen steget til knap 15 procent. Det er især yngre, der bliver ramt af hudsygdommene. Det er blandt andet, fordi frisører fylder godt op i statistikken. I 2010 var næsten halvdelen af de frisører, der anmeldte, at de havde fået en erhvervssygdom er mellem 20 og 29 år gamle. Hele seks procent var under 20 år. BNB",
        "metadata": {
            "source": "https://www.berlingske.dk/samfund/flere-melder-eksem-og-kloee-paa-jobbet",
            "image_url": "https://berlingske.bmcdn.dk/media/cache/resolve/image_x_large/image/65/652659/5393405-frisr.jpg",
            "publication_time": "Onsdag d. 25. juli 2012, kl. 06.52",
            "author": null,
            "related_links": [],
            "attachments": []
        }
    }
}