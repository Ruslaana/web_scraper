{
    "version": "1.0",
    "document": {
        "id": "https://www_berlingske_dk/politik/im-lov-har-forhindret-flere-udvisninger",
        "title": "Im-lov har forhindret flere udvisninger",
        "content": "Den såkaldte Im-lov, der blev lavet for at hjælpe den syvårige Im Nielsen og hendes mor mod udvisning til Thailand, har på få måneder hjulpet en stribe andre udlændinge til at undgå udvisning. Det viser en opgørelse fra Udlændingestyrelsen, skriver Politiken.  I alt har otte personer fra lande som Thailand, Filippinerne, Irak, Kenya, Kina, Makedonien og Tyrkiet ifølge avisen fået lov at bevare deres opholdstilladelse med henvisning til loven, fra den trådte i kraft 1. februar og frem til 27. maj. Dertil kommer et ikke oplyst antal børn. Og det viser ifølge Enhedslistens udlændingeordfører, Johanne Schmidt-Nielsen (Ø), at det var »rigtig fornuftigt med en lovændring frem for en hokuspokus-enkeltsagsmanøvre for Im og hendes mor«.  »Det skulle nødigt være sådan, at retspraksis i Danmark afhang af, om man er nuttet nok til at komme i Aftenshowet eller på forsiden af Politiken,« siger Johanne Schmidt-Nielsen med henvisning til, at lovændringen kom efter massiv medieomtale af Im Nielsens sag. Lovændringen undtager personer som Im Nielsens mor, Suthida Nielsen, fra at blive udvist, selv om de mister deres danske ægtefælle. Ændringen blev hasteaftalt af alle Folketingets partier med undtagelse af Dansk Folkeparti i december og omfatter sager med to års tilbagevirkende kraft. ",
        "metadata": {
            "source": "https://www.berlingske.dk/politik/im-lov-har-forhindret-flere-udvisninger",
            "image_url": "https://berlingske.bmcdn.dk/media/cache/resolve/image_x_large/image/97/973487/7499700-im.jpg",
            "publication_time": "Torsdag d. 10. juli 2014, kl. 00.41",
            "author": null,
            "related_links": [],
            "attachments": []
        }
    }
}