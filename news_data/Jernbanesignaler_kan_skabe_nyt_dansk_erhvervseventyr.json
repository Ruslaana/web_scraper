{
    "version": "1.0",
    "document": {
        "id": "https://www_berlingske_dk/virksomheder/jernbanesignaler-kan-skabe-nyt-dansk-erhvervseventyr",
        "title": "Jernbanesignaler kan skabe nyt dansk erhvervseventyr",
        "content": "Et nyt dansk erhvervseventyr kan være under opsejling. Når det meste af Europa de kommende årtier skal udskifte jernbanesignalerne, åbner der sig nemlig et nyt gigantisk milliardmarked, hvor danske virksomheder står usædvanligt godt positioneret. Danmark bliver nemlig det første land i Europa, der udskifter hele signalsystemet på én gang, og branchekendere er enige om, at danske virksomheder hermed får en stor »first mover-fordel«. I alt ventes der et nyt marked på mindst 332 mia. kr., når alle EU-landene over de kommende årtier udruller de planlagte nye signalsystemer. Det viser en ny analyse, som konsulentvirksomheden Copenhagen Economics har lavet for Bombardier. »Vi bliver de første i Europa, der indfører det nye signalsystem konsekvent i hele landet, og der er ofte en first mover-fordel, da man får skabt ekspertise, der kan bruges til at vinde ordrer i andre lande. Der vil f.eks. være en masse danske ingeniører, der får lært en masse af det her,« siger partner i Copenhagen Economics, Christian Jerve-lund. Stort potentiale Alle EU-landene har allerede besluttet gradvist at gå over til det signalsystem, som Danmark nu indfører det kommende årti. Christian Jervelund har ikke et konkret bud på, hvor store eksportmuligheder der er for Danmark, men han understreger, at der er tale om »et potentielt nyt stort milliardmarked for danske virksomheder.« »Vi får formentlig en række danske underleverandører med særlige nicher, der vil stå i gode positioner, når systemerne rulles ud over Europa,« siger Christian Jervelund. Han understreger samtidig, at det samlede EU-marked for de nye signalsystemer på 332 mia. kr. er et meget konservativt skøn, og at tallet meget vel kan blive langt højere. Copenhagen Economics har således ikke inkluderet udgifterne til udskiftning af sikringsanlæg, sporskiftedrev og meget andet, der formentlig også vil blive udskiftet i forbindelse med en udrulning af ERTMS-signalerne. Viden skal udnyttes Blandt de danske virksomheder, som har store forhåbninger om et nyt erhvervseventyr, er bl.a. en række rådgivende ingeniører. Hos Rambøll, der sidste efterår sammen med en række andre virksomheder vandt danmarkshistoriens største rådgiverudbud hos Banedanmark, drømmer man allerede nu om kæmpeordrer i udlandet. »Som Banedanmarks rådgiver om udrulningen af ERTMS-systemet får vi opbygget meget stor viden om teknologien og udbuddene. Det er klart, at den viden skal udnyttes, når systemet skal udrulles over hele EU. Vi har meget store forventninger til signalsystemerne i Europa de kommende mange år,« siger direktør for Rambølls banedivision Tonni Christiansen. Han understreger dog, at det er for tidligt at sætte tal på forventningerne til de udenlandske ordrer. Ud over rådgivningsopgaven for Banedanmark kommer danske ingeniørvirksomheder til at kæmpe om rådgivningsopgaver for nogle af hovedleverandørerne af de nye systemer. Store globale industrikoncerner som bl.a. Bombardier, Siemens, Alstom og Generel Electric vil kæmpe om de helt store ordrer i både Danmark og udlandet, og den vindende koncern i Danmark vil muligvis satse på Danmark som nyt videnscenter på området. »Hvis vi vinder det danske udbud, vil vi opbygge et kompetencecenter i Danmark, der kan anvendes til opgaver i resten af Europa. Danmark vil blive et videnscenter for signalsystemer, og der er mulighed for et kæmpe dansk erhvervseventyr,« siger adm. direktør i Bombardier i Danmark Thomas Bolding Rasmussen.",
        "metadata": {
            "source": "https://www.berlingske.dk/virksomheder/jernbanesignaler-kan-skabe-nyt-dansk-erhvervseventyr",
            "image_url": "https://berlingske.bmcdn.dk/media/cache/resolve/image_x_large/image/45/451722/2600214-jernbaner.jpg",
            "publication_time": "Tirsdag d. 25. maj 2010, kl. 05.01",
            "author": "Laurits Harmer Lassen",
            "related_links": [],
            "attachments": []
        }
    }
}