{
    "version": "1.0",
    "document": {
        "id": "https://www_berlingske_dk/internationalt/kinesisk-kammerateri-paa-afveje",
        "title": "Kinesisk »kammerateri« på afveje",
        "content": "I verdens største politiske parti afviger man helst ikke fra traditionerne. Vigtige samlinger, interne procedurer og hele strukturen i Kinas Kommunistparti ligner noget fra Folkerepublikkens første år for over et halvt århundrede siden. Det gælder også retorikken. Når partiets ledere ved store begivenheder tager ordet, er talerne ofte fyldt med begreber og termer, der aldrig ville blive anvendt af almindelige kinesere. Et sådan ord er tiltaleformen kammerat. Tongzhi, som det hedder på kinesisk, var i årtier den gængse måde at tiltale hinanden på i Kina. Under Mao Zedong blev ordet brugt af alle. Men det er efterhånden mange år siden. Kammerat-jargonen er langsomt forsvundet ud af de fleste kineseres ordforråd og bliver i dag stort set kun brugt af og om partiledere.  Til gengæld har udtrykket fået en anden anvendelse. Er man tongzhi i dagens Kina, er man bøsse, lesbisk, biseksuel eller transseksuel. Ordet blev først anvendt blandt kinesiske bøsser som en intern reference og fandt efterfølgende bredere anvendelse. Filmfestivaller og interesseorganisationer har taget udtrykket til sig, og tongzhi er på ingen måder et undergrundsbegreb. For mange kinesere – især blandt den yngre generation og kinesere i byerne – har tongzhi i dag reelt set kun en betydning. Og den har ikke noget med høflighedsfraser i Kommunistpartiet at gøre. Til tider har det ført til lettere komiske situationer. Da Kina sidste år afholdt en stor militærparade, inspicerede partichef og præsident, Xi Jinping, tropperne foran Den Forbudte By. Her råbte han traditionen tro »Tongzhimen hao!« Mange kinesiske TV-seere har givetvis hørt præsidentens hilsen til soldaterne som noget ganske andet end »kammerater!«  I Kinas Kommunistparti har man dog ikke i sinde at overgive sig til den mere folkelige anvendelse. Tværtimod. Ved det årlige topmøde i Beijing besluttede partiledelsen at genoplive brugen af tiltaleformen partimedlemmer imellem. Det sker for at »opbygge en atmosfære af lighed«, fremgår det af et direktiv fra mødet. Tiltaget kommer som en reaktion på, at mange partimedlemmer på lavere niveau i stedet for kammerat kalder deres overordnede for chef eller boss, hvilket bliver kritiseret for at være ødelæggende for sammenholdet. Homoseksualitet er ikke ulovligt i Kina, men fordomme og manglende viden om emnet er udbredt. Der findes – officielt – ingen bøsser eller lesbiske blandt de flere hundrede medlemmer af centralkomiteen i Kinas Kommunistparti.  Lasse Karner er Berlingskes korrespondent i Kina",
        "metadata": {
            "source": "https://www.berlingske.dk/internationalt/kinesisk-kammerateri-paa-afveje",
            "image_url": "https://berlingske.bmcdn.dk/media/cache/resolve/image_x_large/image/10/105624/15616046-30udlbmr-142253jpg.jpeg",
            "publication_time": "Tirsdag d. 29. november 2016, kl. 22.29",
            "author": "Lasse Karner",
            "related_links": [],
            "attachments": []
        }
    }
}