{
    "version": "1.0",
    "document": {
        "id": "https://www_berlingske_dk/danmark/region-vil-udbrede-fysioterapi-uden-laegehenvisning-efter-forsoeg",
        "title": "Region vil udbrede fysioterapi uden lægehenvisning efter forsøg",
        "content": "Når borgere kan gå til fysioterapi uden henvisning fra lægen, skaber det stor tilfredshed hos ikke kun patienterne, men også lægerne. Det viser en ny evaluering af et projekt, som blev gennemført i Ballerup og Frederikssund Kommune. Derfor vil Region Hovedstaden nu se på, om ordningen kan spredes nationalt, siger Karin Friis Bach (R), formand for udvalget for det nære og sammenhængende sundhedsvæsen i regionen. »Hvis vi kan tilbyde en lettere tilgængelig behandling og dermed undgå, at patienterne får forværrede symptomer og behov for dyrere behandlinger på et senere tidspunkt, så tror jeg, at det vil være det værd,« fortæller hun. Evalueringen tyder desuden på, at direkte adgang til fysioterapi med offentligt tilskud ikke vil øge regionernes udgifter. Resultaterne viser nemlig, at ordningen ikke medfører en øget tilstrømning. Som det ser ud i dag, får man med henvisning fra lægen dækket knap 40 procent af konsultationens udgifter. Men hvis ordningen bliver indført, skal fysioterapeuterne selv tage stilling til, hvilke patienter der kan få offentligt tilskud. Ifølge Peder Reistad, formand for PLO-København, kan ordningen være med til at lette presset på sundhedsvæsenet. »I en tid, hvor der er mangel på praktiserende læger, og hele sundhedsvæsenet er presset, giver det god mening at se på, om der er opgaver, der kan løses smidigere, sådan at vi frigiver tid i almen praksis,« lyder det fra Peder Reistad. Ifølge Karin Friis Bach bliver knap en fjerdedel af den voksne befolkning ramt af smerter, stivhed eller ømhed i for eksempel kroppens led og muskler, hvilket er blandt de hyppigste årsager til langvarigt sygefravær. I dag kan man kun gå direkte til fysioterapi uden at gå til lægen først, hvis man selv betaler for behandlingen. /ritzau/ ",
        "metadata": {
            "source": "https://www.berlingske.dk/danmark/region-vil-udbrede-fysioterapi-uden-laegehenvisning-efter-forsoeg",
            "image_url": "https://berlingske.bmcdn.dk/media/cache/resolve/image_x_large_vertical/image/164/1642002/24334203-.jpg",
            "publication_time": "Onsdag d. 01. februar 2023, kl. 14.30",
            "author": null,
            "related_links": [],
            "attachments": []
        }
    }
}