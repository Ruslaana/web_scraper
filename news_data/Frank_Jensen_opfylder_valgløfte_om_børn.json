{
    "version": "1.0",
    "document": {
        "id": "https://www_berlingske_dk/frank-jensen-opfylder-valgloefte-om-boern",
        "title": "Frank Jensen opfylder valgløfte om børn",
        "content": "Frank Jensens løfte om fire kilometer fra hjem til pasningsgaranti ser nu ud til at blive en realitet inden for to-tre år. Ifølge kilder på Københavns Rådhus sidder borgmestrene i disse dage i forhandlinger om en stor anlægspakke »Kickstart København«, der har til formål at bygge sig ud af krisen. Ud af i alt 600 millioner kroner skal en tredjedel gå direkte til at bygge flere pladser i børnehaver og vuggestuer. »Jeg kan bekræfte, at vi er i gang med forhandlinger. Vi er inde i en afgørende fase, og derfor kan jeg ikke kommentere på nogle enkeltheder,« siger overborgmester Frank Jensen (S). Også kultur- og fritidsborgmester og leder af Venstre-gruppen på rådhuset, Pia Allerslev, bekræfter, at man forhandler. Uanset hvordan de borgerlige partier ender med at stille sig i forhandlingerne i dag, vil pakken angiveligt blive stemt hjem. »Kickstart København« skal skaffe pladser til børnene af Københavns mange nye borgere. Pengene kommer fra et resterende beløb fra salget af Københavns Energi og et overskud fra kommunens regnskab for 2009. Med flere institutionspladser følger naturligvis en række driftsmæssige udgifter, og efter flere års økonomisk kaos har Børne- og Ungdomsforvaltningen i forvejen måttet melde ud, at der i år skal spares 320 millioner kroner. »Vi kan umuligt betale en så stor regning, uden at det kommer til at gøre ondt på nogen. Jeg kan hverken love verdens bedste skoler eller institutioner, men jeg kan love, at vi vil gøre alt for at vælge de mest fornuftige løsninger,« siger børne- og ungdomsborgmester Anne Vang. Men ifølge kilder på Rådhuset er der i aftaleteksten til »Kickstart København« en erklæring om at tage hånd om underskuddet i efterårets budgetforhandlinger. Henriette Brockdorff, formand for BUPL i Hovedstaden, er umiddelbart glad ved udsigten til flere daginstitutionspladser: »Vi står og mangler pladserne, så det er både vigtigt og nødvendigt med udbygning,« siger hun. »Men der skal også være penge til driften. Den besparelsesramme, der ligger nu, er fuldstændig urealistisk.« Forældre lunkne Heller ikke Nina Reffstrup fra Københavns Forældreorganisation, KFO, er udelt begejstret: »Pasningsgaranti er en dejlig ting, men vi er også meget optaget af kvaliteten i pasningen, og det er svært at blive voldsomt begejstret med de kæmpebesparelser, vi har hængende over hovedet. Vi har meddelt politikerne, at de må sikre flere penge til institutionsområdet. Der er tale om en ekstraordinær situation, fordi der er kommet så mange nye børn. KFO er også bekymret over tendensen til at opfylde pasningsgarantien ved at bygge meget store institutioner: »Det ender med at blive rene børnefabrikker, og det kan vi på ingen måde acceptere,« siger Nina Reffstrup.",
        "metadata": {
            "source": "https://www.berlingske.dk/frank-jensen-opfylder-valgloefte-om-boern",
            "image_url": "https://berlingske.bmcdn.dk/media/cache/resolve/image_x_large/image/88/881354/2377033-brn.jpg",
            "publication_time": "Onsdag d. 24. marts 2010, kl. 22.16",
            "author": "Eva Jung",
            "related_links": [],
            "attachments": []
        }
    }
}