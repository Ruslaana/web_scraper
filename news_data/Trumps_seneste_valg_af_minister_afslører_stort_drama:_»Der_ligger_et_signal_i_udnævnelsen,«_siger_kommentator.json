{
    "version": "1.0",
    "document": {
        "id": "https://www_berlingske_dk/internationalt/trumps-seneste-valg-af-minister-afsloerer-stort-drama-der-ligger-et",
        "title": "Trumps seneste valg af minister afslører stort drama: »Der ligger et signal i udnævnelsen,« siger kommentator",
        "content": "Finansmanden og milliardæren Howard Lutnick er blevet nomineret som handelsminister af Donald Trump. Han vil komme til at spille en vigtig rolle i implementering af højere toldsatser – også kaldet tariffer – som den kommende præsident har varslet. Lutnick er direktør for finanshuset Cantor Fitzgerald. Han beskrives som en langvarig Trump-støtte, og han har været medformand for det hold, der er sammensat til at stå for overgangen til Trump-administrationen. Samtidig har han spillet sig selv på banen som kandidat til at blive finansminister. Berlingskes erhvervskommentator, Thomas Bernt Henriksen, mener, at »der er ikke tvivl om, at det er en lille skuffelse for Howard Lutnick, for Handelsministeriet er væsentligt mindre magtfuldt end Finansministeriet«. Samtidig ligger der et signal i udnævnelsen, vurderer Thomas Bernt Henriksen: »Trump kunne have udpeget to hardliners i forhold til handelspolitikken, nemlig USAs tidligere handelsudsending Robert Lighthizer eller hans handelspolitiske kuglestøber, som endte i fængsel for ikke at vidne imod Trump, Peter Navarro.« »Det betyder ikke, at USA ikke gennemfører de varslede handelspolitiske stramninger, men omvendt så er Lutnick tættere på Wall Street, som er kritisk over for indgreb mod den frie verdenshandel,« lyder det. Thomas Bernt Henriksen er Berlingskes erhvervskommentator.Fold sammenLæs mereFoto: Søren Bidstrup. Det er desuden kun få dage siden, at Lutnick var i »konkurrence« med hedgefondforvalter og investor Scott Bessent om finansministerposten efter at have nomineret sig selv. Elon Musktilkendegavsin støtte til Lutnick som finansminister og kaldte Bessent for »business as usual«, mens Trump – ifølgeWall Street Journal– blev irriteret over de interne intriger mellem Lutnick og Bessent. Lutnick bakker op om Trumps ønske om at bringe arbejdspladser inden for produktionen tilbage til USA, og han går ind for Trumps dagsorden om at fremme kryptovaluta. Han har desuden været en ivrig tilhænger af Trumps planer om at indføre toldsatser. Dog har han foreslået, at toldsatserne skal bruges til at forhandle handelsaftaler med andre nationer, og at det ikke er alle udenlandske varer, der skal fordyres med told, skriverNew York Times. Nu hvor Lutnick ikke længere er kandidat til finansministerposten, er der en ny favorit til posten. Det er Kevin Warsh, som er økonom, tilknyttet Stanford Universitetet og ekspert i Kongressens budgetkontor (CBO), vurderer Thomas Bernt Henriksen. »Hvis Warsh udnævnes til finansminister, vil det være et sikkert valg, men også et valg, som viser, at Trump trods alt tager en person med en solid portion respekt på Wall Street og blandt økonomer,« siger han: »Ingen vil sammenligne udnævnelsen af Warsh med udnævnelserne af Robert F. Kennedy Jr. eller Mark Gaetz. I stedet vil det signalere, at Trump ønsker en stabil hånd i Finansministeriet til at håndtere balancen mellem inflation og USAs enorme statsgæld.« I valget af Lutnick ligger der også en skuffelse for den anden af de to, som leder overgangen til Trump-administrationen, Linda McMahon, der var en af storfavoritterne til jobbet som handelsminister, vurderer Thomas Bernt Henriksen. »Hun må nu regne med en mindre fremtrædende post i Trumps administration,« siger han. Howard Lutnick blev allerede en del af Cantor Fitzgerald tilbage i 1980erne, efter at han havde fået sin uddannelse. Lutnicks bror døde i angrebet på World Trade Center 11. september 2001. Finansmanden mistede omkring 600 ansatte i angrebet, da Cantor Fitzgeralds kontorer lå i et af højhusene i New York City. Blandt Trumps udpegede folk er Florida-senatoren Marco Rubio, der står til at blive udenrigsminister, og Pete Hegseth, som er vært på den konservative tv-station Fox News og står til at blive forsvarsminister. ",
        "metadata": {
            "source": "https://www.berlingske.dk/internationalt/trumps-seneste-valg-af-minister-afsloerer-stort-drama-der-ligger-et",
            "image_url": "https://berlingske.bmcdn.dk/media/cache/resolve/image_x_large_vertical/image/185/1859869/24836461-file-photo-howard-lutnick-chairman-and-ceo-of-ca.jpg",
            "publication_time": "Tirsdag d. 19. november 2024, kl. 22.16",
            "author": "Sofie Amalie Elmelund",
            "related_links": [],
            "attachments": []
        }
    }
}