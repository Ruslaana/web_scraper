{
    "version": "1.0",
    "document": {
        "id": "https://www_berlingske_dk/internationalt/ekspert-svaert-at-se-enden-paa-urolighederne-i-tyrkiet",
        "title": "Ekspert: Svært at se enden på urolighederne i Tyrkiet",
        "content": "København: Der er intet, der tyder på, at der falder ro på situationen lige foreløbig i Tyrkiet. Det vurderer journalist og Tyrkiet-ekspert Deniz Serinci, efter at 16 personer søndag blev såret ved et raketangreb i byen Kilis i det sydlige Tyrkiet. - Jeg tror, at så længe den syriske borgerkrig fortsætter, kommer der ikke mere fred eller ro i Tyrkiet, siger Deniz Serinci. Kilis ligger nær den Syriske grænse. Angrebet skete dagen efter, at den tyrkiske regering havde lovet at beskytte området for de gentagne angreb fra militante i Islamisk Stat. Raketterne ramte to huse i et fattigt kvarter nær byens centrum. Tyrkiske soldater nær grænsen affyrede skud ind i Syrien efter raketangrebet. Søndagens angreb er langt fra det første af sin slags. De seneste måneder har Tyrkiet været udsat for angreb af den ene eller af den anden slags. - Nu ved vi ikke endnu, hvem der står bag angrebet. Men der er i hvert fald ingen tvivl om, at Islamisk Stat (IS) forsøger at destabilisere Tyrkiet. Det skyldes blandt andet, at USA har en luftbase i Tyrkiet, og det gør IS vred, siger Deniz Serinci. /ritzau/",
        "metadata": {
            "source": "https://www.berlingske.dk/internationalt/ekspert-svaert-at-se-enden-paa-urolighederne-i-tyrkiet",
            "image_url": "https://berlingske.bmcdn.dk/media/cache/resolve/image_x_large/image/15/151893/13095627-mideast-crisisturkey-syria.jpg",
            "publication_time": "Søndag d. 24. april 2016, kl. 18.28",
            "author": null,
            "related_links": [],
            "attachments": []
        }
    }
}