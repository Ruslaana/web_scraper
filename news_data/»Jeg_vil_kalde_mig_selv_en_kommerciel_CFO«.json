{
    "version": "1.0",
    "document": {
        "id": "https://www_berlingske_dk/karriere/jeg-vil-kalde-mig-selv-en-kommerciel-cfo",
        "title": "»Jeg vil kalde mig selv en kommerciel CFO«",
        "content": "»Vi giver vores brugere mulighed for at få talen tilbage og trække vejret normalt. Det er supermotiverende.« Philip Eickhoff, CFO hos Atos Medical, begynder ikke med at tale om tal og økonomi – men om produkter og forretningen: »Jeg vil kalde mig selv en kommerciel CFO. Jeg vil ikke kun være bogholderen, der kommer med månedsrapporter. Jeg er ikke opvokset i et revisionshus, og mit naturlige fall back er derfor forretningen. For mig handler det om at kombinere tal, forretning og mennesker. Derfor er det også vigtigt for mig at arbejde for et ambitiøst selskab med dygtige kolleger, der ønsker at forandre ting, så det kan mærkes – både ude hos kunderne og på bundlinjen.« Det ønske har Philip Eickhoff fået opfyldt hos Atos Medical, en hurtigt voksende medicovirksomhed med en unik løsning til mennesker, der har fået fjernet strubehovedet som følge af kræft. »Patienten mister evnen til at tale, og klimaet i lungerne påvirkes negativt. Vores løsning er en ventil mellem luft- og spiserør, der genskaber talen, kombineret med et filter, der holder på fugt og varme. Vi interagerer direkte med brugerne, og missionen er vækst,« forklarer CFOen. FAKTABlå bog: Philip Harald Eickhoff38 år, CFO i Atos Medical.2004: M.Sc. in Finance & Accounting, CBS.2004: Management Consultant, Bain & Company.2007: Senior Manager, Corporate Development, Coloplast.2010: Director, Busines Performance Management, Coloplast.2011: VP, Finance & Busines Support, Coloplast.2014: CFO, Atos MedicalFOLD UD 38 år, CFO i Atos Medical. 2004: M.Sc. in Finance & Accounting, CBS. 2004: Management Consultant, Bain & Company. 2007: Senior Manager, Corporate Development, Coloplast. 2010: Director, Busines Performance Management, Coloplast. 2011: VP, Finance & Busines Support, Coloplast. 2014: CFO, Atos Medical Indtil videre er operationen mere end lykkedes for Philip Eickhoff. Han kom til Atos i 2014, da virksomheden var ejet af kapitalfonden EQT. To år senere var CFOen med til at lede Atos gennem et exitforløb, hvor selskabet blev solgt til PAI Partners. »Det var et stort øjeblik, kulminationen på to års turnaround, da vi blev solgt af EQT. Det er derfor, jeg er CFO. For at sætte ambitiøse mål og skabe resultater.« Den ambitiøse CFO sigter derfor heller ikke nødvendigvis efter at arbejde i en C20-virksomhed. »Det er et privilegie at arbejde i en mindre, agil virksomhed med en brændende platform. Derfor trives jeg godt med private equity, hvor der er højt tempo med fokus på forandring og værdiskabelse. Jeg arbejder ikke kun med tal, men med retning og forandring. Og jeg er en del af et team, en holdindsats med ekstremt dygtige mennesker. Det er ekstra motiverende,« siger Philip Eickhoff. Privat prioriterer han også »teamet« – familien med hustru og børn på henholdsvis fire og seks år. ",
        "metadata": {
            "source": "https://www.berlingske.dk/karriere/jeg-vil-kalde-mig-selv-en-kommerciel-cfo",
            "image_url": "https://berlingske.bmcdn.dk/media/cache/resolve/image_x_large/image/18/186760/18984490-01buspix1-philip-095750jpg.jpeg",
            "publication_time": "Onsdag d. 01. november 2017, kl. 09.00",
            "author": null,
            "related_links": [],
            "attachments": []
        }
    }
}