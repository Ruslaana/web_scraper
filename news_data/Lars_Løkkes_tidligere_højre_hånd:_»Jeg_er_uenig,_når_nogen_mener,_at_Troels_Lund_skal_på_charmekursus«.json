{
    "version": "1.0",
    "document": {
        "id": "https://www_berlingske_dk/politik/lars-loekkes-tidligere-hoejre-haand-jeg-er-uenig-naar-nogen-mener-at",
        "title": "Lars Løkkes tidligere højre hånd: »Jeg er uenig, når nogen mener, at Troels Lund skal på charmekursus«",
        "content": "Hvilken af årets politiske beslutninger tror du kommer til at få størst betydning eller de største konsekvenser i fremtiden? »Venstres formandsskifte. Venstre står i en eksistentiel krise, og det bliver på Troels Lunds Poulsens vagt, at det skal afklares, om Venstre får et comeback som blå bloks eneste statsministerparti, eller om han bliver nødt til at indse, at Venstres storhedstid er forbi.« I sensommeren talte mange iagttagere om, at regeringen havde planer om at genstarte regeringsprojektet. Synes du, det er lykkedes – og hvordan vurderer du regeringens muligheder for at genvinde magten ved næste valg? »Nej, regeringen har ikke formået at bruge deres åbenlyse magtposition til at lave ambitiøse forandringer af samfundet. Den daglige politik fremstår for uambitiøs, og det virker, som om regeringen mangler modet eller ideerne til at gennemføre grundlæggende reformer. Hvis regeringen skal genvælges som kollektiv, skal de formå at komme med ambitiøse svar på de store samfundsproblemer – og det er de langtfra lykkedes med endnu.« Hvilken politisk dagsorden tror du, regeringen har de bedste chancer for at slå sig op på – og blive belønnet for – i det kommende halvår? »Regeringen skal have mod til at træffe de svære beslutninger, og når de alligevel er i gang, bør de hæve ambitionsniveauet, ud over hvad en almindelig mindretalsregering kan. I det kommende halvår kigger jeg især på det grønne område – for eksempel omstillingen af landbruget. Regeringen skal til at få leveret ambitiøse grønne løsninger, som ikke blot er ord og intentioner, men helt konkrete beslutninger.« Både Helle Thorning-Schmidts SRSF-regering og Lars Løkke Rasmussens rene Venstre-regering gik tilbage i målingerne i det første år efter regeringsdannelsen. Men SVM-regeringens tilbagegang harifølge statskundskabslektor Frederik Hjorthværet endnu større. Er det kommet bag på dig? »Ja, det er en overraskelse, at tilbagegangen har været så stor, men hvis jeg skulle rådgive regeringen, ville jeg stadig mane til besindighed. Der er lang tid til næste valg, og regeringen kan sagtens nå at vende målingerne, hvis de har mod til at træffe de rigtige beslutninger. Samtidig vurderer jeg, at regeringspartierne sagtens kan blive belønnet ret markant på selve valgdagen – også selvom det ikke afspejler sig i meningsmålingerne. Når vælgerne står bag gardinet i stemmeboksen, vil mange vælgere foretrække en ansvarlig og kompetent regering, som tager ansvar for at flytte Danmark fremad – også selvom man på enkelte beslutninger måske er utilfreds.« Hvorfor tror du, at så mange danskere på den ene side tilkendegav, at de godt kunne tænke sig en regering over midten, men ikke bakker op, nu hvor den rent faktisk findes? »Fordi regeringen har givet vælgerne enormt mange grunde til at fravælge dem: Rod i Venstre. Rod i Moderaterne. Et usynligt socialdemokrati, hvor Mette Frederiksen virker ukarakteristisk fraværende. Samtidig har der været manglende fremdrift på vigtige områder som for eksempel frisættelse af velfærden, skat, grøn omstilling og så videre. Min vurdering er, at regeringen ikke er fravalgt, fordi vælgerne er uenige eller imod regeringssamarbejdet, men ganske enkelt fordi regeringen slet ikke er kommet op i omdrejninger endnu.« Troels Lund Poulsen blev i november valgt til Venstres nye formand efter Jakob Ellemann-Jensen. Hvordan ser du på hans muligheder for at bringe fremgang til Venstre? »Troels er i hvert fald enormt kompetent, og det er et stærkt fundament at bygge videre på. Jeg er uenig, når nogen mener, at Troels Lund skal på charmekursus. Nej, tværtimod skal han gøre en dyd ud af nødvendigheden: kompetent, måske lidt almindelig, men én, som kan sit stof og får ting gjort. Venstres største problem er i mine øjne partiets baglands manglende vilje til at modernisere den politiske linje, for eksempel på det grønne område.« Venstres formand og næstformand, Troels Lund Poulsen og Stephanie Lose, fotograferet tidligere på året.Fold sammenLæs mereFoto: Søren Bidstrup (arkiv). Er Mette Frederiksen formand for Socialdemokratiet og statsministerkandidat ved næste valg? »Ja. Hun har godt nok virket mærkeligt fraværende og uengageret siden folketingsvalget, men jeg tror alligevel, at hun bliver som dansk statsminister frem til næste valg. Jeg vurderer sådan set nok, at hun har både ambitioner og kompetencer til at kunne tage en international toppost, men hvis hun forlader dansk politik, er der en overhængende risiko for, at regeringssamarbejdet kollapser, og det er en for høj pris at betale for hendes personlige ambitioner.« Lander der en aftale om en CO₂-afgift på landbrugsproduktion i 2024? »Ja, og jo hurtigere, desto bedre. Den diskussion skal overstås hurtigst muligt, så især Venstre kan slippe for hele tiden at skulle fremstå som et brunt og klimafjendtligt parti med indre splittelse.« Regeringen skal næste år udpege en ny dansk EU-kommissær. Hvem tror du er det bedste bud? »Det bliver en central magtspiller hos Socialdemokratiet. I mine øjne kan det blive finansminister Nicolai Wammen, erhvervsminister Morten Bødskov eller justitsminister Peter Hummelgaard. Min vurdering er, at Wammen og Bødskov vil skulle lede partiet, når Mette Frederiksen en dag stopper. Samtidig står Hummelgaards justitsministerium foran en opsplitning, men han er for stærkt positioneret internt i Socialdemokratiet til at blive degraderet – og der er ikke rigtigt noget andet ministerium, han kan forfremmes til. Derfor er det mit bud, at Peter Hummelgaard bliver ny kommissær.«",
        "metadata": {
            "source": "https://www.berlingske.dk/politik/lars-loekkes-tidligere-hoejre-haand-jeg-er-uenig-naar-nogen-mener-at",
            "image_url": "https://berlingske.bmcdn.dk/media/cache/resolve/image_x_large/image/174/1744735/24592398-jacob-bruun-christensen-mangerig-topstrateg-og-c.jpg",
            "publication_time": "Søndag d. 31. december 2023, kl. 06.30",
            "author": "Thue Ahrenkilde Holm",
            "related_links": [],
            "attachments": []
        }
    }
}