{
    "version": "1.0",
    "document": {
        "id": "https://www_berlingske_dk/sport/lauge-og-toft-blev-tyske-mestre",
        "title": "Lauge og Toft blev tyske mestre",
        "content": "Det er næsten kedeligt. 10 ud af de seneste 11 mesterskaber i tysk herrehåndbold er endt hos THW Kiel. Men knap så kedeligt er det for de to danskere i klubben, René Toft Hansen og Rasmus Lauge, der med 33-29-sejren over Lemgo kan bade sig i champagne og guldkonfetti og kalde sig tysk mester. Med de to danske stjerner i spidsen har THW Kiel vundet 32 ud af sæsonens 36 kampe, og dermed sluttede holdet to point foran Nikolaj Jacobsens Rhein-Neckar Löwen og yderligere ni point foran danskerklubben Flensburg-Handewitt. Udover Kiels guldkamp bød dagen på et farvel til den 36-årige tidligere superstjerne Ivano Balic, der efter én sæson i tyske HSG Wetzlar, stopper sin gloværdige karriere. Balic, der både har VM-guld, OL-guld og to priser som verdens bedste håndboldspiller på CV'et, scorede et enkelt mål i sin farvel-kamp, som HSG Wetzlar vandt 29-24 over Frisch auf Göppingen..",
        "metadata": {
            "source": "https://www.berlingske.dk/sport/lauge-og-toft-blev-tyske-mestre",
            "image_url": "https://berlingske.bmcdn.dk/media/cache/resolve/image_x_large_vertical/image/70/702534/9178214-handball-c1-final-kielce-kiel.jpeg",
            "publication_time": "Fredag d. 05. juni 2015, kl. 22.57",
            "author": null,
            "related_links": [],
            "attachments": []
        }
    }
}