{
    "version": "1.0",
    "document": {
        "id": "https://www_berlingske_dk/videnskab/surrealistisk-saadan-har-du-aldrig-set-jupiter-foer",
        "title": "Surrealistisk: Sådan har du aldrig set Jupiter før",
        "content": "Planeten Jorden har modtaget en række af de mest spektakulære billeder, der nogensinde er taget af solsystemets i særklasse største planet. De åbenbarer et væld af surrealistiske »landskaber« eller formationer på overfladen af den stærkt dynamiske og iskolde gasplanet Jupiter. Billederne er optaget af NASAs rumsonde Juno, der blev opsendt for mere end 13 år siden. I juli 2016 gik den i kredsløb om giganten, der er 318 gange »tungere« end Jorden. Men nu har Juno optaget en række af de mest opsigtsvækkende billeder af gaskæmpen. Det skete i forbindelse med rumsondens nylige og 66. tætte forbiflyvning af Jupiter – den femte planet fra Solen. Nej, det er ikke et maleri af Vincent van Gogh, men et nærbillede af Jupiters turbulente atmosfære med tykke ammoniakskyer.Fold sammenLæs mereFoto: NASA/JPL/SwRI/MSSS/Gerald Eichstädt/Thomas Thomopoulos. Det er umuligt at stå på overfladen af Jupiter, da den ikke er en klippeplanet som Jorden eller Mars. I stedet består dens kolde overflade af en form for kemisk suppe med tykke ammoniakskyer. Drevet af Jupiters hastige rotation er store dele af dens turbulente overflade præget af voldsomme vindhastigheder og ekstreme storme, der konstant skifter udseende. Jorden kunne mageligt ligge inde i solsystemets største storm, Jupiters berømte røde plet.Fold sammenLæs mereFoto: NASA. Den absolut største er den berømte »Store Røde Plet«, der efter alt at dømme har eksisteret i mindst 400 år. Vores jordklode kunne mageligt ligge i pletten, hvor man har målt vindhastigheder på over 400 kilometer i timen. Det er langt over tophastigheden i selv de kraftigste tropiske orkaner her på Jorden. Billederne er optaget af Junos to megapixel-kamera ved navn JunoCam. Det er udstyret med en række filtre, der kan opfange lys i bølgelængder, som er usynlige for det menneskelige øje. Det kan forklare en række af de nærmeste vanvittige farveformationer, der optræder på de skarpe nærbilleder af planeten, der roterer mere end dobbelt så hurtigt om sin akse som Jorden. Rumsonden er også udstyret med et særligt stjernekamera ved navnAdvanced Stellar Compass.Det er primærtudviklet påDTU i Lyngby og er designet til at sikre, at fartøjet navigerer sikkert rundt ude i mørket mellem Jupiters ekstreme atmosfære og dens snesevis af store og især mindre måner. Det sker ved, at kameraet fire gange i sekundet tager billeder af stjernehimlen, hvorved man kan fastslå Junos orientering. Endnu et Jupiter-billede, der lige så vel kunne høre hjemme på et kunstmuseum med surrealistisk verdenskunst.Fold sammenLæs mereFoto: NASA/JPL/SwRI/MSSS/Gerald Eichstädt/Thomas Thomopoulos. De to avancerede instrumenter har gennem årene medvirket til at afsløre talrige hemmeligheder om gaskæmpen og dens måner, ikke mindst den isdækkede Europa, der med endog meget stor sikkerhed rummer et kæmpeocean med måske dobbelt så meget flydende vand som i alle Jordens have tilsammen. Under Jupiter-månen Europas isdækkede overflade gemmer sig med al sandsynlighed et kæmpemæssigt ocean, der påkalder sig enorm videnskabelig interesse.Fold sammenLæs mereFoto: NASA. Juno-missionen skulle efter de oprindelige planer have været afsluttet allerede i 2017. Men på grund af missionens succes har NASA flere gange udskudt Junos »selvmord«, der formentlig kommer til at ske ved, at man i september næste år styrer den direkte ned i Jupiters kemiske helvede af en atmosfære. I kulissen lurer imidlertid flere nye Jupiter-missioner, herunder Europa Clipper, der ventes at ankomme til ismånen Europa i 2030.",
        "metadata": {
            "source": "https://www.berlingske.dk/videnskab/surrealistisk-saadan-har-du-aldrig-set-jupiter-foer",
            "image_url": null,
            "publication_time": "Fredag d. 08. november 2024, kl. 19.49",
            "author": "Lars Henrik Aagaard",
            "related_links": [],
            "attachments": []
        }
    }
}