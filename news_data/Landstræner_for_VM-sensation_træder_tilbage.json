{
    "version": "1.0",
    "document": {
        "id": "https://www_berlingske_dk/sport/landstraener-for-vm-sensation-traeder-tilbage",
        "title": "Landstræner for VM-sensation træder tilbage",
        "content": "Costa Rica var VMs helt store overraskelse, da de nåede frem til kvartfinalen. Landstræneren bag succesen var Jorge Luis Pinto, men han er nu fortid på landstrænerposten i det mellemamerikanske land. Den succesfulde landstræner Jose Luis Pinto har valgt at træde tilbage som landstræner for Costa Rica. Det er uenighed med fodboldforbundet, som har ført til, at parterne nu skilles. - Jeg fandt ud af, at jeg ikke kunne regne med forudsætninger for at udføre mit arbejde. Så det var ikke muligt at nå til enighed om at forny min kontrakt, siger Pinto til sin egen hjemmeside jorgeluispinto.com. Costa Rica havnede i en dynamitpulje ved VM med fodboldstormagter som Uruguay, Italien og England, og de blev ikke levnet mange chancer. Men Costa Rica leverede sensationen i åbningskampen med en 3-1-sejr over Uruguay, efterfulgt at en 1-0-sejr over Italien, og i den sidste kamp blev det til 0-0 mod England. I ottendedelsfinalen vandt costaricaneren over Grækenland efter forlænget spilletid og straffespark. Og i kvartfinalen spillede de lige op med Holland, som først vandt efter forlænget spilletid og straffespark.",
        "metadata": {
            "source": "https://www.berlingske.dk/sport/landstraener-for-vm-sensation-traeder-tilbage",
            "image_url": "https://berlingske.bmcdn.dk/media/cache/resolve/image_x_large_vertical/image/82/825472/7527528-soccer-costa-rica.jpeg",
            "publication_time": "Fredag d. 25. juli 2014, kl. 08.45",
            "author": null,
            "related_links": [],
            "attachments": []
        }
    }
}