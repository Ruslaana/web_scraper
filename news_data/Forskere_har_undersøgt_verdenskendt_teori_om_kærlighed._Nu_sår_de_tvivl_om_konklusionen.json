{
    "version": "1.0",
    "document": {
        "id": "https://www_berlingske_dk/indland/forskere-har-undersoegt-verdenskendt-teori-om-kaerlighed-nu-saar-de-tvivl",
        "title": "Forskere har undersøgt verdenskendt teori om kærlighed. Nu sår de tvivl om konklusionen",
        "content": "Har du nogensinde overvejet, hvad dit kærlighedssprog er? I så fald er du ikke alene. Teorien om, hvordan vi udtrykker og tager imod kærlighed på fem forskellige måder, blev introduceret af præsten Gary Chapman i starten af 90erne. Siden er det blevet en bestseller, der ikke bare bliver brugt af parterapeuter, men som også dukker op ipopulære datingprogrammerogpå musikalske hitlister. Men hvad nu, hvis det slet ikke er så simpelt? En gruppe britiske og canadiske forskere har gennemtrawlet den videnskabelige evidens, der er på området, for at se, om der rent faktisk er belæg for teorien. Resultatet af deres undersøgelse er for nylig udkommet på det videnskabelige medieCurrent Directions in Psychological Science. Bogen, der beskriver selve teorien, bliver solgt verden over – også i Danmark. Som boghandlerenSaxoskriver på sin hjemmeside, er Gary Chapman »ekspert inden for ægteskab og familieliv«, og ifølge boghandleren kan hans bog »Kærlighedens 5 sprog« styrke dit forhold, »hvad enten du har kendt din partner i 15 måneder eller 15 år«. I bogen beskriver forfatteren, hvordan vi alle forstår kærligheden gennem fem grundlæggende kærlighedssprog. Dem kan du se her: Gary Chapman har solgt over 20 millioner eksemplarer af sin bog, siden den første gang udkom i 1992, og til dags dato er den blevet oversat til 50 forskellige sprog. Altså en regulær bestseller. Præmissen er, at kærlighed betyder forskellige ting for forskellige mennesker, og at nøglen til et lykkeligt forhold er at forstå din partners kærlighedssprog. Og bedst af alt at tale det samme. Gary Chapman er bedst kendt som præst og forfatter, men nu arbejder han også som radiovært.Fold sammenLæs mereFoto: Wikimedia Commons. Det var ikke helt uproblematisk at trykteste teorien. Forskerne kom frem til, at der kun findes ganske lidt videnskabeligt litteratur på området. Og flere af hovedpåstandene i Gary Chapmans teori, er der slet ikke blevet forsket i. »Det er, som om videnskaben ikke rigtig har taget det seriøst,«siger Emily Impett i et interview med The Washington Post. Hun er psykolog og direktør for Laboratoriet for Relationer og Velvære på Toronto University og har været med til at dykke ned i kærlighedsteorien. Sammen med sine forskerkolleger kommer hun frem til tre punkter, somThe Washington Postgengiver, der efterlader hende skeptisk over for bestselleren. Først og fremmestgår de kritisk til påstanden om, at det er afgørende at, man taler sin partners kærlighedssprog. Forskerne kommer frem til, at langt de fleste mennesker ikke blot passer ind i ét bestemt kærlighedssprog, men gør brug af flere eller måske dem alle. »I det virkelige liv er det ikke sådan, at man nødvendigvis skal vælge mellem en partner, der vil røre dig, eller udtrykke kærlighed på en anden måde,« siger Emily Impett. Derudoverpeger eksisterende forskning på, at mennesker udtrykker deres kærlighed på flere måder end blot de fem, som Chapmann lister op. Det kunne for eksempel være at støtte ens partners personlige udvikling eller at integrere sin partner i ens sociale netværk. Og til sidstforholder forskerne sig skeptiske til udsagnet om, at man er lykkeligere som par, hvis man taler samme kærlighedssprog. Det viser sig, at par med matchende kærlighedssprog ikke udtrykker større tilfredshed, end dem med forskellige. Tilfredsheden stiger, ligegyldigt hvilken form kærlighedssprog, der bliver talt, lyder det fra forskerne. Gary Chapmann selv, der ud over at være præst også er udannet antropolog, har ikke meget tilovers for forskernes opdagelser. Bogen bygger på erfaringer, som han har bygget op ved at have rådgivet par igennem et årti som præst i North Carolina i USA. »Jeg er ikke forsker,« slår han fast i et interview medThe Washington Post. »Men jeg tror, at der er et betydeligt antal mennesker gennem de seneste 30 år, der har fundet ud af, at det koncept var det, der følelsesmæssigt vendte op og ned på deres ægteskab,« siger han. Han holder fast i, at han tror, at alle har et primært kærlighedssprog, som oftest forbliver det samme gennem hele livet. »Alle kan tage imod kærlighed på alle fem måneder,« siger Chapmann. »Men hvis vi ikke modtager kærlighed, der knytter sig til vores primære kærlighedssprog, vil vi ikke føle os elsket, selvom vores partnere taler nogle af de andre kærlighedssprog,« siger han. Selvom han ikke afviser, at der kan være flere kærlighedssprog end de fem, han bygger sin teori på, er han »ret sikker« på, at de er afgørende. Bogens succes taler for sig selv, mener Gary Chapmann. »Jeg er overbevist om, at det kan have en enormt positiv effekt på folks ægteskab,« siger han. Sarah Holst Kjær, der er ph.d. og docent i etnologi fra Stockholms Universitet, kender udmærket teorien om kærlighedssprog, og hun er ikke i tvivl: »Det kan være et redskab, der kan bruges til at snakke om tingene, men man skal ikke tage den alt for bogstaveligt,« siger hun. Etnologen forsker i parforhold og hverdagsliv og er en af de få herhjemme, der har beskæftiget sig videnskabeligt med kærlighed og relationer, og hun oplever – ligesom de canadiske og britiske forskere – at der findes langt flere end fem måder at udtrykke kærlighed på. »Man passer ikke udelukkende til ét sprog,« siger hun. Ud over at være etnolog og ekspert i kærlighed, er Sarah Holst Kjær også med i DR-programmet »Gift ved første blik«.Fold sammenLæs mereFoto: Søren Bidstrup. Sarah Holst Kjær opfordrer til, at man – ligesom mange parterapeuter gør – bruger teorien om kærlighedssprog til at tale med sin partner, hvis der er noget, man mangler i relationen. »På den måde kan man visualisere, hvordan vi er forskellige, og hvor vi måske føler os forsømt på en måde, vores partner måske slet ikke er opmærksom på, fordi vedkommende finder noget andet vigtigere,« siger hun. Og dét er ifølge Sarah Holst Kjær en vigtig samtale at have: »Man er trods alt to mennesker, der ikke kan læse hinandens tanker,« siger hun. ",
        "metadata": {
            "source": "https://www.berlingske.dk/indland/forskere-har-undersoegt-verdenskendt-teori-om-kaerlighed-nu-saar-de-tvivl",
            "image_url": "https://berlingske.bmcdn.dk/media/cache/resolve/image_x_large/image/175/1757215/24621896-mde-krester-i-romance-krestepar-kysser-og-udd.jpg",
            "publication_time": "Tirsdag d. 23. januar 2024, kl. 15.33",
            "author": "Anne Meisner Synnestvedt",
            "related_links": [],
            "attachments": []
        }
    }
}