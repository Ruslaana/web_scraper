{
    "version": "1.0",
    "document": {
        "id": "https://www_berlingske_dk/virksomheder/carlsberg-idoemt-millionboede-efter-doedsulykke",
        "title": "Carlsberg idømt millionbøde efter dødsulykke",
        "content": "Den danske bryggerigigant Carlsberg er blevet idømt en bøde på tre millioner pund (25,85 millioner kroner), efter at en ansat døde under en arbejdsulykke på Carlsbergs britiske bryggeri. Den 45-årige David Chandler døde, efter at der lækkede ammoniak fra kølesystemet hosCarlsbergi Northampton tilbage i november 2016, og nu slår de britiske sundheds- og sikkerhedsmyndigheder, Health and Safety Executive (HSE), fast, at Carlsberg ikke havde ordentlig styr på sikkerheden. Det skriver britiske BBC. David Chandler døde efter at have indåndet ammoniak. Han var gift og havde to døtre på dengang et og fem år. Ifølge HSE havdeCarlsbergikke sørget for de nødvendige kontrolmekanismer, som isolerede systemet, og som kunne have forhindret ammoniakudslippet, da arbejdet på at fjerne en kompressor fra kølesystemet gik i gang. Da kompressoren blev fjernet, slap ammoniakken ud, hvilket kostede David Chandler livet, mens en kollega blev alvorligt ramt, og 20 andre, heriblandt redningsfolk, måtte have efterfølgende lægehjælp. Der gik flere dage, før lækken var helt stoppet, oplyser HSE. David Chandlers familie er frustreret over, at sagen har taget så lang tid, og at han døde »under så tragiske omstændigheder, der kunne have været undgået«. Carlsberg erkendte i 2020, at sikkerheden ikke havde været i orden. Paul Davies, der er topchef for CMBC Supply Ltd., som Carlsberg hedder i Storbritannien, understreger over for BBC, at man tilstræber det højest mulige sundheds- og sikkerhedsniveau. »Ved at erkende os skyldige i anklagerne og dermed langt tidligere acceptere ansvaret anerkender vi, at ved denne lejlighed levede vi ikke op til disse høje standarder. Alle tænkelige tiltag har siden været taget, og lektien er lært. Som selskab vil vi fortsat sætte sundhed og sikkerhed forrest,« siger han.",
        "metadata": {
            "source": "https://www.berlingske.dk/virksomheder/carlsberg-idoemt-millionboede-efter-doedsulykke",
            "image_url": "https://berlingske.bmcdn.dk/media/cache/resolve/image_x_large/image/156/1565712/24137250-pix-carlsberg.jpg",
            "publication_time": "Onsdag d. 29. juni 2022, kl. 08.55",
            "author": "Thomas Breinstrup",
            "related_links": [],
            "attachments": []
        }
    }
}