{
    "version": "1.0",
    "document": {
        "id": "https://www_berlingske_dk/indland/se-listen-paa-disse-veje-i-hovedstaden-bliver-der-uddelt-flest-p-boeder",
        "title": "Se listen: På disse veje i hovedstaden bliver der uddelt flest p-bøder",
        "content": "41.502. Så mange parkeringsbøder blev der i 2023 uddelt i Frederiksberg Kommune. Men på enkelte gader bliver de gule sedler udskrevet i særlig stor stil. Det viser tal fra Frederiksberg Kommune. Frederiksberg Allé og Gammel Kongevej ligger i toppen over de gader, hvor kommunens p-vagter udskrev flest afgifter til biler, som var parkeret imod de gældende regler. Her kan du se en top ti over de gader, hvor der er blevet udskrevet flest parkeringsbøder i Frederiksberg Kommune i 2023.  Berlingske har tidligere skrevetom, hvor i Københavns Kommune der bliver uddelt flest p-bøder. Her er der også enkelte gader, der skiller sig ud. I alt er der blevet udskrevet 297.923 p-afgifter i København i 2023. I 2022 lød tallet på 301.439. De to mest almindelige forseelser, der udløser en p-afgift, er manglende betaling og parkering for tæt på vejkryds. Det har været tendensen i flere år. Her kan du se, hvilke gader der er blevet udskrevet flest parkeringsbøder på i 2023 i Københavns Kommune.  I 2021 og 2022 lå Gothersgade i toppen over de gader, hvor København Kommunes p-vagter udskrev flest afgifter til biler, som var parkeret imod de gældende regler. Men i år er Gothersgade slet ikke med i top ti. Ifølge København Kommunes Teknik- og Miljøudvalg skyldtes de mange gule sedler i forruderne på Gothersgade særligt parkering på og for tæt ved cykelstiudkørsel samt i strid med myldretidsforbud. Men det har kommunen nu fundet en løsning på. Teknik- og Miljøforvaltningen besluttede i forbindelse med et projekt i Gothersgade i 2023 at fjerne det gældende forbud mod at parkere i myldretiden. På samme tid lavede de afmærkninger, som har gjort det tydeligere, hvor man må parkere. Og siden er antallet af pålagte p-afgifter faldet med over 40 procent i forhold til året før. »Når gader og områder boner ud i statistikken, kigger vi selvfølgelig nærmere på, om der er noget, vi kan gøre anderledes for at servicere bilisterne bedre uden at gå på kompromis med trafiksikkerheden,« siger teknik- og miljøborgmester Line Barfod (EL) i en pressemeddelelse. »I Gothersgade har vi gennem en mindre indsats gjort det tydeligere, hvor det er tilladt at parkere, samt fjernet myldretidsforbuddet, og det har haft en positiv effekt. Dermed minimerer vi de risici, der følger med ulovlige parkeringer, og det er jeg selvfølgelig godt tilfreds med.«",
        "metadata": {
            "source": "https://www.berlingske.dk/indland/se-listen-paa-disse-veje-i-hovedstaden-bliver-der-uddelt-flest-p-boeder",
            "image_url": "https://berlingske.bmcdn.dk/media/cache/resolve/image_x_large/image/178/1780577/24672271-kommunerne-ligger-side-om-side-men-nr-det-kommer.jpg",
            "publication_time": "Tirsdag d. 02. april 2024, kl. 14.03",
            "author": "Malte Møller Madsen",
            "related_links": [],
            "attachments": []
        }
    }
}