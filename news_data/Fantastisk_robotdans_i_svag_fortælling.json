{
    "version": "1.0",
    "document": {
        "id": "https://www_berlingske_dk/sceneanmeldelser/fantastisk-robotdans-i-svag-fortaelling",
        "title": "Fantastisk robotdans i svag fortælling",
        "content": "De var kun teenagere, da de begyndte den professionelle dansekarriere i Aveny-Ts og Steen Koerners fremragende version af Nøddeknækkeren. Hurtigt kom Nick Johnsen og Jeppe Thybo med i masser af andre hiphop-forestillinger og shows, og de blev for alvor landskendte, da de som Robotdrengene vandt DRs talentkonkurrence, Talent 2008.  Med deres internationale berømmelse skiftede de navn til Robotboys, og under dette navn er de to superdygtige robotdansere, der i dag er henholdsvis 28 og 25 år, nu tilbage på Aveny-T med deres egen nye forestilling, »Det sidste show«.Det starter rigtigt godt med en monsteragtig gruppedans i manga-inspirerede sort/hvide kostumer, efterfulgt af et fint animationsfilmklip med en baby, der sammen med sin bamse sidder forladt på en losseplads med en robotdukke i hver sin hånd. Og når Robotboys herefter dukker op live på scenen i et maskinagtigt rum, der sender tankerne til film som »Metropolis« og »Moderne tider«, er det forrygende at se de to suveræne dansere få liv i kroppene og folde sig ud i electric boogie, locking og poppin. Selv den mindste bevægelse i robotdansen er stramt timet til den varierede og yderst velfungerende musik og de både sjove og uhyggelige lyde.Men herefter begynder historiefortællingen at halte, når Karl Bille som maskinrummets ensomme showmester (babyen fra lossepladsen, der er blevet voksen) skal til at lave sit sidste show. Forestillingen har tydeligvis hentet inspiration fra film som »Grusomme mig«, »Toy Story« og »Star Wars«, men trods et godt anslag er historien og dramaturgien i »Det sidste show« for svag. Det er rigtigt ærgerligt, for forestillingen er spækket med gode ideer og fuld af herlige danseindslag, ikke mindst med Robotboys selv, men også med showmesterens seks hjælpere, minions. Her er også flotte scenebilleder, blandt andet i anden akt, hvor laserlys bruges både som våben og til at skabe rum og vægge.  Billie Joy Alexander har instrueret »Det sidste show«, men man kan undre sig over, at teatret ikke har sat en dramaturg på forestillingen. For selv om et ungt publikum vil elske både dans, musik, effekter og mikset med animationsfilm, har de unge fortjent en bedre historie. Ellers kunne Aveny-T lige så godt have præsenteret et rent danseshow med de fantastiske Robotboys. Hvad: »Det sidste show«. Hvem: Koreografi: Robotboys. Iscenesættelse: Billie Joy Alexander. Musik og scenografi: Robotboys og Karl Bille. Audio director: Thomas Tomzen Dietl. Animationer: Anders Walter. Stemmer: Martin Brygmann. Lys: Kristian Specht. Hvor: Aveny-T, sidste dag 28. februar.",
        "metadata": {
            "source": "https://www.berlingske.dk/sceneanmeldelser/fantastisk-robotdans-i-svag-fortaelling",
            "image_url": "https://berlingske.bmcdn.dk/media/cache/resolve/image_x_large/image/24/249173/8243082-saxo-photo.jpeg",
            "publication_time": "Lørdag d. 31. januar 2015, kl. 20.00",
            "author": "Vibeke Wern",
            "related_links": [],
            "attachments": []
        }
    }
}