{
    "version": "1.0",
    "document": {
        "id": "https://www_berlingske_dk/internationalt/pickup-koerer-ind-i-fodgaengere-i-canada-og-draeber-to",
        "title": "Pickup kører ind i fodgængere i Canada og dræber to",
        "content": "To personer er døde, efter at en pickup mandag ramte adskillige fodgængere i Amqui i den canadiske provins Québec. Ni andre er kvæstet. Det oplyser provinsens politi ifølge CBC News. Hændelsen fandt sted kort efter klokken 15.00 lokal tid foran et mikrobryggeri i den lille by. Føreren af pickuppen, en 38-årig mand, flygtede fra stedet efter påkørslen, men meldte efterfølgende sig selv til politiet. Han blev anholdt på politistationen i Amqui, oplyser en talsperson for politiet i Québec. Det er uvist, om manden kørte ind i fodgængerne med vilje. Gilles Turmel, der er talsmand for den lokale sundhedsmyndighed, fortæller, at der er udstedt en såkaldt kode orange på hospitalet i Amqui. Det betyder, at der er seks ofre eller flere. Myndighederne har samtidig sendt krisepsykologer til gerningsstedet, fordi der er mange vidner, som er i chok, oplyser Gilles Turmel. Tidligere på dagen oplyste politiets talsperson, at flere af ofrene har pådraget sig livstruende kvæstelser. Der bor godt 6000 indbyggere i Amqui, der ligger i det østlige Québec. I et interview med Radio-Canada fortæller medlem af Nationalforsamlingen for området Pascal Bérubé, at han har modtaget »meget foruroligende oplysninger« om hændelsen. »Jeg har fået at vide, at der er dræbte. Og jeg er blevet informeret om kvæstede fodgængere, heriblandt børn,« siger han til Radio-Canada ifølge CBC News. Ifølge Québecs vicepremierminister, Geneviève Guilbault, er det for tidligt at sige, om føreren af pickuppen kørte ind i fodgængerne med vilje. Vicepremierministeren siger til Radio-Canada, at hændelsen minder hende om det, der skete i Laval nær storbyen Montreal i februar. Her kørte en bus ifølge politiet med vilje ind i en daginstitution og dræbte to børn. På Twitter skriver Canadas premierminister, Justin Trudeau, at han føler med befolkningen i Amqui. »Efterhånden som vi får mere at vide om de tragiske begivenheder, der har fundet sted, er de berørte mennesker i mine tanker. Tak til redderne for at handle hurtigt, modigt og professionelt,« skriver han. /ritzau/",
        "metadata": {
            "source": "https://www.berlingske.dk/internationalt/pickup-koerer-ind-i-fodgaengere-i-canada-og-draeber-to",
            "image_url": "https://berlingske.bmcdn.dk/media/cache/resolve/image_x_large/image/165/1656052/24372269---20230314002910457_orgjpg.jpeg",
            "publication_time": "Mandag d. 13. marts 2023, kl. 23.55",
            "author": null,
            "related_links": [],
            "attachments": []
        }
    }
}