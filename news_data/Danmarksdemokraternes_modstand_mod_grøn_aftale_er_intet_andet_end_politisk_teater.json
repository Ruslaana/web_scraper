{
    "version": "1.0",
    "document": {
        "id": "https://www_berlingske_dk/kommentarer/danmarksdemokraternes-modstand-mod-groen-aftale-er-intet-andet-end",
        "title": "Danmarksdemokraternes modstand mod grøn aftale er intet andet end politisk teater",
        "content": "Vi står midt i en afgørende tid for Danmarks fremtid. Med den grønne trepart har vi taget et historisk skridt for at genstarte naturen og sikre et grønnere Danmark for kommende generationer. Denne brede politiske aftale, som netop er forhandlet på plads sammen med regeringen og et flertal i Folketinget, er en milepæl – ikke bare for Danmark, for hele verden. Som det første land nogensinde indfører vi en klimaskat på landbruget. Samtidig opretter vi en grøn arealfond på hele 43 milliarder kroner, som skal forvandle store dele af vores opdyrkede landbrugsjord til skov og natur. Det betyder, at Danmark vil få 250.000 hektar ny skov – et areal svarende til størrelsen af Lolland, Falster og Bornholm tilsammen. Med aftalen reducerer vi også kvælstofudledningen markant, så vores fjorde og farvande kan få nyt liv, og vi styrker biodiversiteten, så dyre- og plantelivet i Danmark igen kan trives. Det er en helhedsorienteret indsats, der gavner klimaet, naturen og danskernes hverdag. Regeringen, Folketingets partier og interesseorganisationerne fra Danmarks Naturfredningsforening til Landbrug & Fødevarer har sat sig sammen og fundet fælles fodslag. Vi tænker klima og natur som to sider af samme sag, og det er en afgørende nyskabelse i dansk politik. Aftalen har fået opbakning fra et bredt politisk flertal, og det er jeg stolt af. Når SF, Liberal Alliance, De Konservative og De Radikale bakker op, viser det, at klima og natur ikke må være et spørgsmål om højre og venstre, men om at tage ansvar for vores fælles fremtid. På den anden side står Danmarksdemokraterne med Inger Støjberg i spidsen, som højlydt har kritiseret aftalen og klimaskatten. Det er svært at tage alvorligt. Hvordan kan man være imod en CO₂-afgift, når klimaforandringerne banker på døren, og landbruget selv har været med til at forhandle aftalen på plads? Det bliver ikke mindre komisk af, at Danmarksdemokraterne nu alligevel overvejer at støtte aftalen – hvis det kan skaffe dem ministerposter,som vi kunne læse i Berlingske18. novemberkort tid efter, at aftalen var præsenteret med en række borgerlige partier. Hele deres modstand mod aftalen er intet andet end politisk teater, fordi de inderst inde godt selv ved, at det er en god aftale. Danmark har brug for ansvarlig politik, der tør tage de nødvendige beslutninger. Den grønne trepart viser, at vi kan tage de store skridt sammen, når vi sætter klima, natur og fremtidige generationer over kortsigtet hensyn. Jeg er stolt over, at være en del af et parti og en regering, der for alvor gør Danmark grønnere, og som vil skabe en naturgenopretning, som vi kan stå på mål for. Når vi som det første land i verden indfører en klimaskat på landbrug, sender vi et klart signal: Danmark er klar til at føre vejen. Fremtiden kræver handling, ikke taktiske kovendinger. Mohammad Rona er medlem af Folketinget for Moderaterne  ",
        "metadata": {
            "source": "https://www.berlingske.dk/kommentarer/danmarksdemokraternes-modstand-mod-groen-aftale-er-intet-andet-end",
            "image_url": null,
            "publication_time": "Torsdag d. 21. november 2024, kl. 15.48",
            "author": null,
            "related_links": [],
            "attachments": []
        }
    }
}