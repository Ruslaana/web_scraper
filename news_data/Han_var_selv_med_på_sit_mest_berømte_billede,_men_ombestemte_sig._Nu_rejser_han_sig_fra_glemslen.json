{
    "version": "1.0",
    "document": {
        "id": "https://www_berlingske_dk/kunst/han-var-selv-med-paa-sit-mest-beroemte-billede-men-ombestemte-sig-nu-rejser",
        "title": "Han var selv med på sit mest berømte billede, men ombestemte sig. Nu rejser han sig fra glemslen",
        "content": "Selvom navnet ikke umiddelbart ringer en klokke, så kender du ham. I hvert fald ét af hans værker. »Glade Jul« hedder det, og det blev malet færdigt i foråret 1891 af skagensmaleren Viggo Johansen. Det er det billede, der lige siden har været brugt på utallige bøger med »Julens sange«, »Jul i gamle dage« eller hvad de nu kunne hedde. Billedet forestiller to kvinder og seks børn, der danser rundt om et lystigt tændt juletræ. I baggrunden står en ældre kvinde og ser på. Juletræet er billedets eneste lyskilde, og det stråler om kap med børnenes øjne. Træet er som et mystisk bål af glæde midt i den mørke stue, og det er nemt at forstå, hvorfor billedet er blevet selve symbolet på den gode gamle danske jul. »Børnene vaskes« er et af Viggo Johansens mest kendte værkerFold sammenLæs mereFoto: Ordrupgaard. Viggo Johansen, der malede billedet mellem januar og marts 1891, havde egentlig oprindeligt malet sig selv med på billedet, men han endte med at finde sig til rette som iagttageren. Han var »hjemmets maler«, som det hed, og han malede fortrinsvis sine egne stuer og sin egen familie. Kvinden i billedets forgrund er således hans kone Martha, og de seks små børn omkring hende er deres fælles afkom. Den unge kvinde halvt skjult bag Martha Johansens skulder er hendes veninde, Helene Christensen, og den ældre dame i baggrunden er Marthas moster. Billedet blev vist på verdensudstillingen i Chicago i 1893 og blev året efter købt af tobaksmagnaten Heinrich Hirschsprung. Det har derfor lige siden kunnet ses på hans fine museum i Østre Anlæg. I anledning af de mange glemte malere, vi taler om for tiden, har Den Hirschsprungske Samling sammen med kunstmuseerne i Skagen og Ribe sat sig for at lave en stor præsentation af Viggo Johansen, der også har det med at blive lidt glemt, selvom han var et fuldgyldigt medlem af den kunstnergruppe, vi kalder skagensmalerne, og selvom han har lavet mange almindeligt kendte og kanoniserede værker. Det er en god idé med sådan en udstilling – ikke fordi vi specielt har brug for at høre om Viggo Johansen lige nu, men fordi det altid er en god idé at vise gode billeder, og dem lavede Johansen mange af. Et modent selvportræt/portræt af Viggo Johansen og Martha. Hendes placering i motivet tydeliggør, hvor meget hun betød for »Johansen«, som hun kaldte ham.Fold sammenLæs mereFoto: Ribe Kunstmuseum. Johansen blev født i København i 1851 og udviste allerede som ung et stort talent for at tegne. Han kom ind på Kunstakademiet, men det lykkedes ham aldrig at bestå sin afgangseksamen. Han var fra ungdommen ven med P.S. Krøyer og var derfor også en af de første malere, der tog med Krøyer og Michael Ancher til Skagen. Her mødte han tidligt den purunge Martha Møller, der selv havde kunstnerdrømme. Viggo og Martha blev forlovet i 1875, da de var henholdsvis 24 og 14 år gamle. De blev gift fem år efter og fik i løbet af kun syv år seks børn. Travlheden med børnepasning og øvrig husholdning gjorde, at Martha måtte slå sine egne kunstnerdrømme ud af hovedet og i stedet koncentrere sig om at være mor, muse og manager i familien. Martha Johansen, der var Anna Anchers kusine, drømte ellers selv om at blive kunstner. Hun havde været interesseret i at male, og udviste også et stort talent for at skrive, men som moden kvinde måtte hun år senere lakonisk konstatere, at det havde der ikke været plads til for »Johansens« karriere. Han var dog uden tvivl meget glad for deres liv sammen og malede utallige billeder af både kone og børn. Helt private scener af børnene, der bliver vasket, spiller klaver med mor, får læst højt og meget andet. Han malede også Martha i barselsseng eller i gang med at skifte ble på et af børnene – malerier, der i samtiden blev betragtet som alt for intime til at kunne udstilles offentligt. Martha har lige skiftet ble på sønnen Lars. Motivet blev i samtiden kritiseret for at være grænseoverskridende privatFold sammenLæs mereFoto: Den Hirschsprungske Samling. »Hos mig« hedder Hirschsprungs udstilling, opkaldt efter Viggo Johansens gennembrudsværk »Aftenpassiar«, der netop fik titlen »Chez moi«, da det blev udstillet på verdensudstillingen i Paris i 1889. Hirschsprungs udstilling koncentrerer sig om den etiket, Johansen tidligt blev udstyret med af en anden ungdomsven, maleren og kunsthistorikeren Karl Madsen. Det var Madsen, der først kaldte ham »hjemmets maler«, og det var da også tydeligvis de private scener, der interesserede Johansen mest. Både billederne med Martha og børnene og billeder af festlige middage og sammenkomster i hjemmet. Disse billeder fra de dunkle, petroleumslampeoplyste stuer er et sandt katalog over tidens førende kunstnere og kunsthåndværkere. På udstillingen har Hirschsprungs Samling udstyret alle disse malerier med informative tavler, så man kan se, hvem der er hvem – en meget god idé. En mindre del af Johansens værk var landskaber og andet udendørsmaleri. Han var ikke interesseret i at male fiskere og kystscenerier som de andre skagensmalere, men koncentrerede sig i stedet om bagsiderne, de oversete engdrag og de forfaldne fiskerhuse på den anden side af det pittoreske Skagen. Viggo Johansen, der ikke kunne få afgang fra Kunstakademiet, endte med at blive både professor på samme akademi og i en periode endda dets direktør. Han var den første lærer på Kunstakademiets »kvindeskole«, der blev oprettet i 1888, og alt i alt har han nok været en temmelig frisindet type og ikke kun en gammeldags mandschauvinist og patriark. To af hans døtre blev således selv billedkunstnere (uden at det beviser noget, selvfølgelig), og på de mange portrætter af Martha kan man tydeligt se, hvor vigtig hun var i hans liv. For eksempel holdt parret helt op med at komme i Skagen i en tiårig periode, fordi Martha Johansen var vred på P.S. Krøyer over en affære, han måske havde med hendes veninde Helene Christensen. Mor ved klaveret. Bemærk hvordan alle blanke flader får et lille glimtende højlys. Effektfuldt, men næsten for meget.Fold sammenLæs mereFoto: Skagens Kunstmuseer. Når man ser Viggo Johansens værk, bredt præsenteret som her, er det samtidig også tydeligt, hvorfor han ikke har fået samme plads i kunsthistorien som de andre skagensmalere. Han var ikke interesseret i lysmaleri som Krøyer, ikke i fiskerne som Ancher, men holdt sig til en mere klassisk funderet palet og malestil. Han opdagede tidligt den frapperende effekt, han kunne opnå med et enkelt højlys i et dunkelt, underbelyst rum – det såkaldte clairobscur-maleri. I Johansens billeder er der altid en messingstage, en kant af en porcelænskop, et lakeret møbel eller en facet i et glas, der udstyres med et lille glimtende højlys, der bliver til en accent i den skyggerige komposition. Det fungerer fornemt, men ligesom når en grafiker laver »drop shadow« på en overskrift, er det et trick, man nemt kan blive lidt træt af, hvis billedet generelt mangler spændstighed. I Johansens bedste værker, som det med juletræet for eksempel, eller som det lige så velkendte »Børnene vaskes«, fungerer det, mens det nogle gange virker en smule overgjort og udvendigt. Det ændrer imidlertid ikke ved, at Viggo Johansen var en fremragende tegner og langt hen ad vejen også en glimrende maler. Man kan således med sindsro begive sig til Stockholmsgade og der tage på besøg »hjemme hos« Viggo og Martha og deres seks børn. Det ser hyggeligt ud. Hos mig – skagensmaleren Viggo Johansen Til 25. maj 2025 Den Hirschsprungske Samling Stockholmsgade 20 2100 København",
        "metadata": {
            "source": "https://www.berlingske.dk/kunst/han-var-selv-med-paa-sit-mest-beroemte-billede-men-ombestemte-sig-nu-rejser",
            "image_url": "https://berlingske.bmcdn.dk/media/cache/resolve/image_x_large_vertical/image/188/1889120/24889501-alle-kender-viggo-johansensglade-jul-johansen.jpg",
            "publication_time": "Lørdag d. 15. februar 2025, kl. 11.15",
            "author": "Holger Dahl",
            "related_links": [],
            "attachments": []
        }
    }
}