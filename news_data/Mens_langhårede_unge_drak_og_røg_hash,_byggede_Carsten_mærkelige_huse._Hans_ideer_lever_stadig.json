{
    "version": "1.0",
    "document": {
        "id": "https://www_berlingske_dk/arkitektur/mens-langhaarede-unge-drak-og-roeg-hash-byggede-carsten-maerkelige-huse",
        "title": "Mens langhårede unge drak og røg hash, byggede Carsten mærkelige huse. Hans ideer lever stadig",
        "content": "USA havde Woodstock-festivalen. Danmark havde Thylejren. Langhårede unge mennesker, nøgne kroppe, vild musik og teltene, jordhulerne og de euforiserende stoffer. Det var Det Ny Samfund, det var Thylejren, og det var 1970. I udkanten af dette ekspanderende kaos gik en lille gruppe arkitekter rundt og arbejdede helt i tidens ånd med »en ny arkitektur«. De særegne strukturer på marken ved Frøstrup blev øjeblikkeligt et af Thylejrens blikfang.Fold sammenLæs mereFoto: Carsten Hoff. En åben, »demokratisk« arkitektur, flikket sammen af galvaniserede stilladsrør, voksbehandlet pap og flagrende presenninger. En måde at bygge på som ville være spritmoderne i dag, hvis nogen skulle få lyst til at gentage eksperimentet: bæredygtig, brugerdreven, minimalkonstrueret og stort set alle andre plusord fra arkitekternes mest nutidige ordforråd kan bruges om det snart 54 år gamle eksperiment, der for længst har fået ikonstatus i den danske arkitekturhistorie. Ja, det er så velkendt i dag, at det for nylig har været udstillet både på SMKs filial i Thy og i Dansk Arkitektur Centers »Guldgalleri«. Oprindeligt havde Hoff og Ussing planlagt at bygge en stor tipi, men vindforholdene i Thy gjorde det nødvendigt at ændre den plan.Fold sammenLæs mereFoto: Andreas Trier Mørch/Arkitekturbilleder.dk. En af projektets ophavsmænd var arkitekten Carsten Hoff, som netop har fejret sin 90-års fødselsdag. Op gennem 1970erne var han mest kendt som den ene del af makkerparret Hoff & Ussing som sammen og hver for sig arbejdede i grænselandet mellem installationskunst, udstillinger og arkitektur. Susanne Ussing, også privat Carsten Hoffs partner, var både billedkunstner, keramiker og arkitekt. Og sammen udviklede de to en række af den basisdemokratiske, løst strukturerede kunst og arkitektur, der kom til at definere 1970erne og de tidlige 1980ere. Helt i tråd med hippiefilosofiens grundtanker kan Carsten Hoff i dag konstatere, at tiden vitterligt kører i ring. I dag bliver hans og Ussings ældgamle værker igen og igenhevet frem af unge arkitekter og kuratorer, både i Danmark og i udlandet. »Det er ikke en cirkel, men mere sådan her,« siger Hoff til mig og tegner en spiral i luften mellem os. »Man kommer tilbage til det samme sted, men der er sket noget i mellemtiden. Tingene er anderledes«. Susanne Ussing døde desværre allerede i 1998, så i dag arbejder Carsten Hoff alene. Han er langt over pensionsalderen, men har stadig gang i små projekter og er stadig drevet af den ild, der flammede op i ham som ung arkitekt. Og han tror stadig på en arkitektur, som folk selv skaber – uden at arkitekten blander sig for meget. Carsten Hoff er stadig aktiv ved tegnebordet trods sine 90 år.Fold sammenLæs mereFoto: Linda Kastrup. »Jeg er drevet af en indignation over det forfald, der er sket i boligbyggeriet,« siger Carsten Hoff til mig ved bordet her i solen højt over Vendersgade, hvor han har sin tegnestue. Her er ikke elevator, men Hoff er trods sin alder i god form – og har stadig mod på at kritisere det bestående »Her i min høje alder har jeg taget mig sammen til at lave en eksempelsamling«, fortæller han. »En kommenteret eksempelsamling på byggerier både i Europa, i Sydamerika og i Indien, hvor det er lykkedes at skabe boliger, som dem vi drømte om dengang.« »I dag bliver vores boliger formgivet ud fra salgbarhed i bred forstand. Der sidder ejendomsmæglere med ved bordet, når arkitekter holder møder med bygherren. De elsker standarder, fordi det gør alt forudsigeligt, men standarder er ikke det, der giver boligen værdi for os. Hjemfølelse skabes netop ikke af standarder men det modsatte. Hjemfølelse skabes af det, vi selv har tilført boligen, det, der adskiller den fra andres boliger.« Det var i kanten af Thylejren, at Carsten Hoff og Susanne Ussing byggede deres åbne medbyggende boligeksperiment.Fold sammenLæs mereFoto: Andreas Trier Mørch/Arkitekturbilleder.dk. Carsten Hoff henter manuskriptet til den planlagte bog frem, og her kan jeg se det. Massevis af projekter fra Holland, England, Tyskland og mange andre steder. Jeg er personligt meget skeptisk over for drømmen om det store selvbyggerdemokrati. »Folk ved jo ofte ikke, hvad de egentlig har brug for,« indvender jeg, men det er Hoff ikke enig i. »At bo er en proces,« siger han. »På engelsk hedder en bolig ‘dwelling’ – fordi det er en aktivitet, og når folk selv er med i planlægningen bliver resultatet differentierede boliger.« Et af bogens eksempler er en hollandsk bebyggelse med boliger i størrelser fra 69 til 158 kvm, altså ingen typisering. Folk som indgår i disse processer, som planlæggere og som selvbyggere, udvikler fællesskaber, der gør livet rigere. De indarbejder ofte flere fællesfunktioner end i professionelt planlagt boligbyggeri«. Personligt er jeg ret skeptisk over for den måde, de selvbyggede kvarterer ender med at se ud på, men Carsten Hoff har tillid: »Hvis man arbejder med folk i sådan nogle åbne processer, så må man acceptere, at de har en anden smag, ikke? De har jo ikke den æstetiske træning, som en arkitekt har, så må man enten lave nogle systemer, der sikrer helheden, eller man må acceptere det, der kommer ud af det,« siger han. Der var ellers ikke meget i Carsten Hoffs barndom, der pegede mod et liv som græsrodsaktivist og alternativ boligudvikler. Han voksede op i et borgerligt hjem på Frederiksberg, der var arkitekter i familien (Palle Suenson var hans morbror), så det var ikke langt væk for ham at søge i den retning. »Jeg delte værelse med min bror«, fortæller han, »men jeg kunne ikke rigtig holde det ud. Jeg havde sådan en frihedstrang. Jeg skulle være mig selv, og så fik jeg overtalt mine forældre til at jeg kunne lave mit eget værelse på tørreloftet. Vi boede i et rækkehus på Frederiksberg, og der var sådan et stort tørreloft, og der gik jeg og lavede mit eget værelse – og det gav mig blod på tanden. Jeg blev student i 1952, og så gik jeg i tømrerlære, og på bygmesterskolen og til sidst på arkitektskolen, hvor jeg tog afgang i 1964.« I det store forandringsår 1968 fandt Carsten Hoff sammen med Susanne Ussing, der både var keramiker og arkitekt. De kendte hinanden fra arkitektskolen og kastede sig sammen ud i tidens eksperimenter. »Jeg var egentlig ikke en del af hele ‘ungdomsoprøret’, men tiden inspirerede mig,« siger Carsten Hoff i dag. »Jeg fandt ind til min kerne,« fortsætter han. »Jeg lærte at turde. I det borgerlige miljø, jeg kom fra, dér måtte man jo ikke komme for langt ud, men Susanne – hun var grænseløs. Og det inspirerede mig, og vi udviklede ting sammen. Uden hende havde jeg sikkert bare haft en fornuftig tegnestue, der lavede ordentlige huse, men hun havde den der eksplosive energi og lærte mig det der med at tage konsekvenserne af nogle radikale tanker og sige ‘det må vi prøve.’« De blev hurtigt til institutionen Carsten Hoff & Susanne Ussing og fortsatte deres eksperimenter sammen: med sanserum, med en videreudvikling af Thylejr-projektet på Vejlø året efter og som det store gennembrud med sejren i arkitektforeningens konkurrence om »nye etageboligformer« i 1973. Det projekt var en praktisk udmøntning af de erfaringer, parret havde gjort sig med de mere eksperimenterende projekter, og det er stadig et projekt, der dukker op i de unge arkitekters inspirationskataloger. Carsten Hoff er kendt for sin skæve arkitektur i Thylejren.Fold sammenLæs mereFoto: Linda Kastrup. Desværre blev det aldrig bygget. KAB skulle stå for at opføre vinderforslaget, men som Carsten Hoff siger i dag: »Min fornemmelse er, at de simpelthen ikke kunne forstå det. Det var for mærkeligt, og så var der også det med at afgive kompetence – det var svært. For boligselskaberne vil jo have, at der skal være orden, og tingene skal være ens, og græsplænerne skal slås.« Så det visionære forslag blev ikke til noget. Det tætteste Hoff og Ussings tanker kom på virkeliggørelse var da en fuldskalamodel af en facadesektion blev opført på Louisianas udstilling »Alternativ arkitektur« i 1977. De prøvede et par år endnu at finde pengene og viljen til at realisere deres vinderprojekt, men da de efter ti år i begyndelsen af firserne stadig ikke var kommet nogen vegne, fik Susanne Ussing nok og besluttede sig for at hellige sig billedkunsten fuldt ud derfra. I dag finder mange unge arkitekter inspiration i Hoff og Ussings eksperimenterende og åbne måde at arbejde med enkle minimalkonstruktioner på.Fold sammenLæs mereFoto: Carsten Hoff. Carsten Hoff deltog med samme idégrundlag i en række konkurrencer, men tiden bevægede sig væk fra de udflippede og kollektivistiske tanker fra 1970erne. »Jeg svarede på spørgsmål, der ikke var blevet stillet, og som ikke blev taget alvorligt,« siger han i dag. Men som sagt i indledningen: Hvis bare man bliver ved længe nok, så kommer tiden tilbage til en, og i de seneste ti år har en masse af 1970ernes tankegods været i høj kurs blandt arkitekter. I dag er det for eksempel helt umuligt at lave et større projekt uden massive mængder af »borgerinddragelse«, men det giver Carsten Hoff ikke meget for. »Det er en fis i en hornlygte,« siger han. »At kommentere en lokalplan har ingen effekt. Når først den er der, er alt fastlagt, har jeg fundet ud af. Man skal ind i startredegørelsen. Men den bliver aldrig annonceret.« Carsten Hoff læner sig tilbage, og jeg slukker min diktafon. Der er stadig masser af ild i øjnene på aktivisten Carsten Hoff, kan man se, og det sker måske snart, at nogen får lyst til at opføre projektet fra 1973 for alvor. Tiden er en spiral.",
        "metadata": {
            "source": "https://www.berlingske.dk/arkitektur/mens-langhaarede-unge-drak-og-roeg-hash-byggede-carsten-maerkelige-huse",
            "image_url": "https://berlingske.bmcdn.dk/media/cache/resolve/image_x_large/image/175/1759148/24626319-carsten-hoff-har-tegnestue-hjt-over-vendersgade.jpg",
            "publication_time": "Tirsdag d. 30. januar 2024, kl. 18.17",
            "author": "Holger Dahl",
            "related_links": [],
            "attachments": []
        }
    }
}