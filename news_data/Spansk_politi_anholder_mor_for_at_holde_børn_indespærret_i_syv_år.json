{
    "version": "1.0",
    "document": {
        "id": "https://www_berlingske_dk/internationalt/spansk-politi-anholder-mor-for-at-holde-boern-indespaerret-i-syv-aar",
        "title": "Spansk politi anholder mor for at holde børn indespærret i syv år",
        "content": "Spansk politi har anholdt og mistænker en schweizisk kvinde for at have holdt sine børn indespærret i syv år. Hun truede ifølge myndighederne med at dræbe dem, hvis de sagde noget til nogen. De to børn, der er henholdsvis 15 og 17 år, gik aldrig i skole, mens de boede i byen Catral, der ligger sydvest for kystbyen Alicante. - Deres underskrifter er præcis de samme, som man kan læse på deres ID-kort, der er syv år gamle. Håndskriften er som af et lille barn, der ikke har udviklet sin skrift, siger en talsmand for politiet. Morens schweiziske partner på 30 år blev også anholdt for at dække over situationen. Både han og moren er løsladt igen, mens sagen efterforskes. Pigen på 17 år havde i august via e-mail held til at kontakte stiftelsen Anar, som hjælper børn i nød. Årsagen var morens voldelige overfald. Kvinden nægtede de to børn kontakt med nogen uden for huset. De to børn fik ifølge den 17-årige kun kortvarigt adgang til at på gaden i korte ærinder, men under streng overvågning. Den 49-årige mor, som har spanske rødder, var særligt hård over for den ældste af børnene. - Hun slog hende, pressede hende op ad vægge eller møbler og kastede med bestik og andet forhåndenværende, siger talsmanden ved politiet. Datteren havde ikke haft mod til at kalde på hjælp, da hun havde levet \"under en konstant dødstrussel, siden hun var lille\". Moren sagde \"ved flere lejligheder, at hun ville dræbe dem, hvis de talte med politiet, og at politiet alligevel ville voldtage og dræbe dem\". I e-mailen til Anar skrev pigen, at de havde levet på den måde, siden hun var tre eller fire år. Det var i Schweiz. I 2009 flyttede de til Spanien. Da politiet via Anar fik tip om sagen, fik de sporet familien til byen Catral. Moren benægtede, at der boede børn i huset. Men i baggrunden gjorde pigen med fagter de fremmødte betjente klart, at der var noget galt. Datteren er vendt hjem til sin biologiske far i Schweiz. Drengen på 15 år bor hos moren og faren, som fortsat bor i Catral. /ritzau/AFP",
        "metadata": {
            "source": "https://www.berlingske.dk/internationalt/spansk-politi-anholder-mor-for-at-holde-boern-indespaerret-i-syv-aar",
            "image_url": "https://berlingske.bmcdn.dk/media/cache/resolve/image_x_large/image/57/577997/15260214-spain-arrest-jihadist.jpg",
            "publication_time": "Lørdag d. 29. oktober 2016, kl. 14.06",
            "author": null,
            "related_links": [],
            "attachments": []
        }
    }
}