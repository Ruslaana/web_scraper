{
    "version": "1.0",
    "document": {
        "id": "https://www_berlingske_dk/oekonomi/skyhoeje-sagsbehandlingstider-bremser-jagt-paa-udenlandsk-arbejdskraft",
        "title": "Skyhøje sagsbehandlingstider bremser jagt på udenlandsk arbejdskraft – Tesfaye kalder det »ikke tilfredsstillende«",
        "content": "Fra den jyske vestkyst arbejder ingeniør- og entreprenør virksomheden Semco Maritime. De beskæftiger godt og vel 1.700 medarbejdere – heraf arbejder godt 900 medarbejdere offshore på boreplatforme, vindmølleparker og lignende. De står i en situation, hvor de mangler medarbejdere, og hvor det kan være svært at finde dem indenfor landets grænser. »Vi har brug for højt specialiseret arbejdskraft. Typisk kan det være elektro-, maskin-, software- og procesingeniører. De er svære at finde. Men vi har også brug for internationalt stærke projektledere, som har arbejdet på store projekter i ind- og udlandet. De findes heller ikke i overflod i Danmark,« siger Thomas Nagbøl Mejlgård, der er hr-direktør i Semco Maritime. I øjeblikket mangler virksomheden over 60 nye medarbejdere. Semco oplever egentlig ikke mangel på interesse for at komme til virksomheden for at arbejde. Problemet er de rammer, regler og det bureaukrati, der er forbundet med at få etableret den udenlandske arbejdskraft. »Når vi får fat i en udenlandsk medarbejder, som synes, det kunne være attraktivt at komme over til Danmark og arbejde, så er sagsbehandlingsprocessen og de formelle krav til blandt andet cpr-nummer og bankforbindelse ikke smidige nok, og vi mødes af et meget bureaukratisk system,« siger Thomas Nagbøl Mejlgård. Det er særligt sagsbehandlingstiderne hos Styrelsen for International Rekruttering og Integration (SIRI), der er en udfordring, fortæller han. Når en kandidat skal have behandlet sin sag om opholds- og arbejdstilladelse, kan det for nogle sagstyper tage op til fire gange så lang tid, som styrelsens eget servicemål foreskriver. »Selve behandlingstiderne er relativt lange, for den højt specialiserede arbejdskraft. Og det gør, at vi bøvler rigtig meget med det. Normalt mener vi, at SIRI gør det rigtig godt, men vi oplever at deres behandlingstid er øget. Og det er meget uigennemsigtigt, hvornår man kan få en medarbejder igennem systemet,« siger Thomas Nagbøl Mejlgård. Problemstillingen har flere gange medført, at medarbejdere som egentlig har sagt ja til Semco, stopper aftalen. »De medarbejdere, vi har brug for, er jo meget mobile. De er ligeglade med, om de skal til Danmark, Holland eller Sverige. Og hvis de oplever, at det bliver for bureaukratisk fra starten af, jamen så er der andre muligheder for dem,« siger Thomas Nagbøl Mejlgård. Et af virksomhedernes store problemer er den tid, det tager for myndighederne at behandle en ansøgning om udenlandsk arbejdskraft. Under coronatiden er sagsbehandlingstiden nemlig steget markant.  En opgørelse, styrelsen selv har lavet, viser, at sagsbehandlingstiden i maj var op til 127 dage, hvor målet var en måned. Selv Fast track ordningen tog i snit 53 dage, hvor målet er en måned, og hvor man i januar 2020 var nede på 17 dages behandlingstid.  SIRI har selv forklaret de lange sagsbehandlingstider med coronaudfordringer og enskærpelse af kontrollen som følge af lovændringer. I et skriftligt svar oplyser SIRI, at det blandt andet er en ændring af udlændingeloven, som har medført, at SIRI skal indhente en større mængde dokumentation fra ansøgerne. Ligeledes har et krav om, at alle lønudbetalinger skal ske til en dansk bankkonto, også hævet sagsbehandlingstiden, skriver SIRI. Udover de øgede krav til dokumentation har man også oplevet en større stigning i antallet af ansøgere end forventet på EU- og erhvervsområdet. Og i særdeleshed på Fast Track-ordningen, hvor antallet af ansøgninger de seneste måneder har ligget godt 30 procent over niveauet i forhold til de tilsvarende måneder i 2019. Det har medført en ophobning af sager, og øget behandlingstiden. SIRI er derfor gået i gang med at ansætte flere medarbejdere, som skal være med til at nedbringe sagsbehandlingstiderne. »SIRI arbejder målrettet på at nedbringe sagsbehandlingstiderne, blandt andet ved at rekruttere et større antal nye medarbejdere. SIRI har desuden gennemført en organisationsændring med etablering af endnu et kontor med ansvar for behandling af ansøgninger efter beløbsordningen for at sikre tæt driftsledelse og en så effektiv sagsbehandling som mulig,« skriver styrelsen i et skriftligt svar. Thomas Nagbøl Mejlgård er HR-direktør i Semco Maritime. Virksomheden har problemer med at få de rigtige medarbejdere, og har flere gange oplevet, at udenlandske specialister vælger dem fra, fordi det er for bøvlet og langsommeligt at få opholds- og arbejdstilladelse.Fold sammenLæs mereFoto: PR-foto. Når det tager så lang tid, at få udenlandske medarbejdere uden for EU til landet, som det er tilfældet i øjeblikket, så kan det gå ud over den samlede vækst og velstand i Danmark. Specielt fordi vi står i en situation, hvor der er pres på arbejdsmarkedet, og hvor virksomhederne mangler hænder, mener Dansk Industri. »Vi står jo i en virkelighed nu og her, hvor virksomhederne over en bred kam mangler medarbejdere på alle niveauer. Så det bliver kun endnu vigtigere, at vi husker at tænke den udenlandske arbejdskraft ind i løsningen på vores rekrutteringsudfordringer,« siger viceadministrerende direktør i DI, Kim Graugaard. Derfor mener han også, at det er nødvendigt, at man fra politisk side får kigget på reglerne og systemerne omkring at få den udenlandske arbejdskraft til landet. Og at man får nedbragt sagsbehandlingstiderne hos myndighederne. »Man har et servicemål på en måned, som man arbejder på at komme ned på. Men det er ikke det, vi har oplevet gennem de seneste måneder, hvor der virkelig har været udfordringer. Det gør, at det bliver mere bøvlet og langsomt at få de højtuddannede ind i Danmark,« siger Kim Graugaard. »Derfor håber vi, at man fra politisk side vil sætte alle sejl ind på at løse de administrative snubletråde. Det er jo virkelig vigtigt, at vi kan få de medarbejdere til Danmark, som vi skal bruge,« siger han. De lange sagsbehandlingstider hos SIRI, er »ikke tilfredsstillende« for Udlændinge- og integrationsminister Mattias Tesfaye (S). Han anerkender, at en hurtig sagsbehandling er vigtig for virksomhederne, men han mener, at det skal vejes op mod hensynet til lovgivningen. »Jeg er fuldt ud bevidst om, at de her sagsbehandlingstider betyder rigtig meget for virksomhederne. Det skal ikke tage mange måneder at få en udenlandsk kandidat hertil, når man har fundet den rette. Så handler det bare om at få vedkommende hertil hurtigst muligt. Men det skal selvfølgelig vejes op imod, at lovgivningen skal overholdes,« siger Mattias Tesfaye. Berlingske har spurgt Mattias Tesfaye, hvad han mener om, at det er lovgivningen og reglerne, der er med til at forsinke sagsbehandlingen –og kan gøre det svært for virksomhederne at tiltrække udenlandske kandidater. »Vi har behov for et smidigt system. På den anden side har vi også behov for at undgå omgåelser og fusk med systemet. Det har Dansk Erhvervsliv heller ingen interesse i. Og der har været eksempler på, at der er blevet fusket, og at det har været for let at omgå reglerne. Og den balance tror jeg faktisk, vi har ramt i lovgivningen. Nu skal vi så bare have sagsbehandlingen på plads,« siger Mattias Tesfaye. Han fortæller desuden, at man i 2021 har skrevet over 10.000 opholdstilladelser til borgere fra tredjelande. Det er væsentligt flere end i 2020 og 2019, hvor man udskrev henholdsvis 7.000 og 9.000 opholdstilladelser, fortæller ministeren. Det skal dog siges, at det var specielle år med en global pandemi. Berlingske har også spurgt ministeren, om han ville være villig til at slække på de regler og krav, som en ansøger skal opfylde for at sikre en nemmere tilgang til udenlandsk arbejdskraft. Det ønsker ministeren ikke at kigge på. I stedet arbejder man med en række interne initiativer, der skal sikre en hurtigere sagsbehandling. Deruover har han bedt SIRI fokusere på de sager, hvor der er styr på alle dokumenter. »Der må gerne være en forskel på, om folk har gjort sig umage med at udfylde skemaerne, eller om det er en halvsjusket ansøgning. Derfor har jeg også snakket med SIRI om, hvordan vi kan indrette systemet, sådan at mange seriøse virksomheder ikke kommer til at ligge i kø, fordi man bruger ressourcer på dem, som ikke har lavet deres hjemmearbejde,« siger ministeren. Efter dialog med SIRI fortæller ministeren, at sagsbehandlingstiderne bevæger sig i den rigtige retning – blandt andet drevet frem af de 33 nyansættelser i styrelsen. »Men vi er langt fra i mål endnu,« siger Mattias Tesfaye. På Christiansborg er der også stor utilfredshed med de lange sagsbehandlingstider. Venstres beskæftigelsesordfører Hans Andersen, der var med til at kalde Mattias Tesfaye i samråd om emnet før sommerferien, er stærkt kritisk. »Det er helt uacceptabelt. Det er jo i den grad med til at forhindre yderligere jobvækst og fremgang i Danmark. Konsekvensen er jo desværre, at virksomhederne må takke nej til ordrer. Og i værste fald vil virksomhederne jo investere i udlandet, fordi de ikke kan få kvalificeret arbejdskraft,« siger han. På samrådet i maj blev det besluttet, at man ville følge op på sagsbehandlingstiderne efter sommerferien. Nu vil Hans Andersen indkalde ministeren til samråd igen. »På baggrund af de mange henvendelser jeg får, så vil jeg da bede ministeren om, at komme i beskæftigelsesudvalget og på et samråd redegøre for, hvordan han har fulgt op på sagsbehandlingstiden, og hvordan han vil nedbringe den,« siger Hans Andersen. I Esbjerg betyder manglen på hænder, at Semco Maritime må tage et kritisk blik på, hvilke opgaver de kan påtage sig. Det er en svær situation at være i, når man prøver at drive en virksomhed fremad. »Situationen betyder, at vi er nødt til at sige nej til ordrer, og at vi er nødt til at se på vores aktivitetsniveau i forhold til hvilke ting, vi kan sige ja til,« siger Thomas Nagbøl Mejlgård. »Og det er jo vildt ærgerligt, at vi står med en kapacitet og lyst til at løse en lang række opgaver, men ikke kan være med, fordi vi ikke er attraktive nok for den udenlandske arbejdskraft.« Derfor håber han også, politikerne får kigget på sagsbehandlingstiderne og en simplificering af systemet, så det bliver nemmere for virksomhederne at benytte udlændinge. »Vi er simpelthen nødt til, som videnstungt land, at få bragt sagsbehandlingstiderne ned og gøre systemet mere smidigt. Hver gang vi ikke kan få sagsbehandlingstiderne sat ned, så taber vi jo i bund og grund vækst som virksomhed og samfund. Vi kan jo være nødt til at sige nej til roller og opgaver, som vi gerne vil udføre, og i sidste ende koster det jo,« siger Thomas Nagbøl Mejlgård. Berlingske har spurgt SIRI, hvor lang den aktuelle sagsbehandlingstid gennemsnitligt er. Styrelsen oplyser, at man er i gang med at lave en ny opgørelse. Den forventes at udkomme indenfor de kommende uger.",
        "metadata": {
            "source": "https://www.berlingske.dk/oekonomi/skyhoeje-sagsbehandlingstider-bremser-jagt-paa-udenlandsk-arbejdskraft",
            "image_url": "https://berlingske.bmcdn.dk/media/cache/resolve/image_x_large_vertical/image/146/1466356/23867038-.jpg",
            "publication_time": "Tirsdag d. 21. september 2021, kl. 09.17",
            "author": "Adam Geil",
            "related_links": [],
            "attachments": []
        }
    }
}