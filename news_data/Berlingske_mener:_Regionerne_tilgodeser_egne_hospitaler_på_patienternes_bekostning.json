{
    "version": "1.0",
    "document": {
        "id": "https://www_berlingske_dk/ledere/berlingske-mener-regionerne-tilgodeser-egne-hospitaler-paa-patienternes",
        "title": "Berlingske mener: Regionerne tilgodeser egne hospitaler på patienternes bekostning",
        "content": "»Langt færre sendes på privathospital« lød en overskrift iBerlingske. Nå, tænker den positivt indstillede borger, det må jo betyde, at regionerne har fået styr på ventelisterne, når de ikke sender patienterne til de private hospitaler? Det gør det ikke. Enredegørelsefra regionerne viser, at den gennemsnitlige ventetid for somatisk behandling er 40 dage. Gennemsnittet dækker over, at 12 procent af patienterne venter i mere end 90 dage. Men så har privathospitalerne vel ikke kapacitet til at behandle de mange patienter, der venter på behandling? Jo, ifølgeMichael Gram Kirkegaard, der er direktør for landets største privathospital, Aleris, har de private hospitaler en betydelig ledig kapacitet. Hvorfor udnytter regionerne ikke den ledige private kapacitet til at få høvlet af den lange ventekø? Professor Jes Søgaard siger til Berlingske, at det i regionerne er blevet en politisk strategi at »holde på patienterne«. Det vil sige, for regionerne vejer hensynet til egne sygehuse tungere end hensynet til patienterne. »Det er underligt, at regionerne opbygger en permanent kapacitet til at løse et midlertidigt problem i stedet for at bruge den ledige private kapacitet.«Fold sammenLæs mereFoto: Linda Kastrup. Regionerne fik i 2023 i enakutplantilført ekstraordinære midler for at bekæmpe ventelisterne. En del af de ekstraordinære midler er ifølge Karin Friis Bach, formand for regionernes sundhedsudvalg, brugt til at opbygge ny kapacitet i det offentlige. Det er underligt, at regionerne opbygger en permanent kapacitet til at løse et midlertidigt problem i stedet for at bruge den ledige private kapacitet. Det er åbenbart vigtigere for regionerne at »holde på patienterne« end at forkorte patienternes ventetid. Det fik regionerne lov til i den tidligere omtalte akutplan fra 2023. Fristen for retten til frit udvidet sygehusvalg, som det hedder på bureaukratdansk, blev udvidet fra 30 til 60 dage. Det betyder på almindeligt dansk, at patienterne skulle vente 60 dage i det offentlige system i stedet for 30, før de fik lov til at vælge et privathospital. Den forringelse af patientrettighederne har påført patienterne unødvendigt lange ventetider og har gjort det muligt for regionerne at opbygge deres egen kapacitet i stedet for at udnytte den ledige private kapacitet. Den besynderlige prioritering har medført et fald i denkirurgiske aktiviteti de første otte måneder af 2024 sammenlignet med de samme måneder i 2023. Derfor haster det med at genindføre retten til at vælge et privat hospital, når patienten har ventet på behandling i 30 dage. Så vil det ikke være muligt for regionerne at opretholde de lange ventelister, fordi flere ventelistepatienter kan vælge et privathospital. »Næste skridt er at indføre et helt frit sygehusvalg, så patienter, der er visiteret til en behandling, umiddelbart kan vælge at få den udført på ethvert hospital, også et privat.«Fold sammenLæs mereFoto: Morten Stricker/Midtjyske Medier/Ritzau Scanpix. Det forudsætter, at patienterne får en ordentlig og retvisende information om deres rettigheder. Det har de offentlige sygehuse i det nuværende system ikke noget incitament til. Det er en systemfejl, der skal rettes. I forbindelse med tarmkræftskandalen i Aarhus indrømmedehospitalsledelsen, at patienterne blev fejlinformeret om deres rettigheder. Her spillede et indsnævret hensyn til økonomi en rolle. Næste skridt er at indføre et helt frit sygehusvalg, så patienter, der er visiteret til en behandling, umiddelbart kan vælge at få den udført på ethvert hospital, også et privat. Så følger pengene borgerne og ikke de offentlige velfærdsmonopoler. Den nuværende tilstand, hvor hensynet til regionernes hospitaler i praksis kommer før hensynet til patienterne, er uacceptabel. OLE P. KRISTENSEN ",
        "metadata": {
            "source": "https://www.berlingske.dk/ledere/berlingske-mener-regionerne-tilgodeser-egne-hospitaler-paa-patienternes",
            "image_url": "https://berlingske.bmcdn.dk/media/cache/resolve/image_x_large_vertical/image/185/1853237/24824518-det-haster-med-at-genindfre-retten-til-at-vlge-e.jpg",
            "publication_time": "Søndag d. 03. november 2024, kl. 17.53",
            "author": null,
            "related_links": [],
            "attachments": []
        }
    }
}