{
    "version": "1.0",
    "document": {
        "id": "https://www_berlingske_dk/videnskab/beskedapps-vrimler-ind-paa-mobilerne",
        "title": "Beskedapps vrimler ind på mobilerne",
        "content": "Der findes efterhånden en app, der kan sende beskeder til dine venner på enhver tænkelig og utænkelig måde. Det vrimler med apps til SMS- og chatlignende deling af beskeder i tekstform, lyd, billeder, video og humørikoner, og de finder da også vej til mobiltelefonerne verden over. Det konkluderer appanalysevirksomheden App Annie i en markedsrapport for tredje kvartal i år. Den har fået undertitlen »Mobile Loves Messaging«, og den viser da også, at der netop i kategorien kommunikation og sociale netværk er sket en markant vækst i download af apps til smartphones. Det er blandt andre sociale netværk Facebooks tilhørende app Messenger, der trækker mange downloads i perioden, hvilket da også kan forbindes med, at selskabet har tvunget alle brugere, der ønsker at tilgå deres Facebook-beskeder mobilt, skal gøre det via den app - og ikke længere kan benytte den oprindelige Facebook-app til det formål.  Den manøvre begyndte selskabet at rulle ud for flere måneder siden, men har især den seneste tid fået kritik for det, idet mange brugere har ytret deres irritation over det. Det er da også fortsat muligt at undgå tvangsflytningen, hvis man bruger Facebook via mobilsiden m.facebook.com. Strategien fra Facebook er ifølge App Annie et træk, der går igen hos flere internetselskaber, som også tilbyder brug af deres tjenester via apps. De vælger i stigende grad at adskille funktioner i flere forskellige apps, som blandt andre Foursquare også har gjort det med appen Swarm. Foursquare, der er en tjeneste, hvor brugere kan få hjælp til at finde steder, der er værd at »tjekke« ud på baggrund af, hvad de syens godt om, har centreret appen Swarm om en funktion, der går ud på at finde venner, der opholder sig i nærheden og aftale af mødes med dem.  App Annie vurderer da også, at strategien netop kan understøtte selskaberne bag udgivelser af apps til at indtage de eftertragtede placeringer blandt de mest downloadede apps, der ofte fremhæves i appbutikkerne og dermed opnår endnu mere synlighed. »Adskillelse kan give selskaberne bag en fordel i forhold til at nå de eftertragtede placeringer i toppen af hitlisterne over de mest downloadede apps, hvor der ellers ville være plads til konkurrenterne, « lyder det i rapporten fra App Annie. Netop feltet af beskedapps fortsætter  for tiden med at udvide sig med flere aktører, der forsøger at få en plads på mobilfolkets smartphoneskærme. Den Facebook-ejede app Whatsapp er blandt de mest populære og meddelte i august, at appen havde rundet 600 millioner aktive brugere. Derudover tæller feltet apps som kinesiske WeChat og japanske Line samt den populære Snapchat, der dog for tiden er meget omtalt for et læk af delte beskeder, hvor hackere har stjålet op mod 200.000 billeder og angivelse delt dem af flere omgange i mindre bidder på internettet. Også giganter som Google, Apple og Microsoft er med i beskedapp-feltet med varianter, der lægger sig om af den populære bølge. Internetfirmaet Google har sin selvstændige app til Hangouts, Microsoft ejer Skype, der netop er kommet i en udgave til deling af videobeskeder i form af Skype Qik, og Apple har iMessage.  De mange apps er er generelt udstyret med funktioner, der minder om både SMS, chat og dialogformen i sociale netværk. Typisk kan de indstilles, så der dukker en notifikation frem på mobilskærmen, når nye beskeder tikker ind. Men de rummer ofte mere avancerede funktioner end klassisk SMS som bl.a. brug af stedbaserede funktioner, mere avancerede animerede figurer, gruppechat og udveksling af billeder, video og lyd. Generelt er tjenesterne afhængige af, atbrugerne af dem har mobil netforbindelseog dermed kan anvende dem »gratis«.",
        "metadata": {
            "source": "https://www.berlingske.dk/videnskab/beskedapps-vrimler-ind-paa-mobilerne",
            "image_url": "https://berlingske.bmcdn.dk/media/cache/resolve/image_x_large/image/27/279986/7788451-foto_beskedapps.jpg",
            "publication_time": "Mandag d. 20. oktober 2014, kl. 08.00",
            "author": "Annette Sand",
            "related_links": [],
            "attachments": []
        }
    }
}