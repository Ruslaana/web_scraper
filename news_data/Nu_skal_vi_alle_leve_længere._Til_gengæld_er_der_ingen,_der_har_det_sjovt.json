{
    "version": "1.0",
    "document": {
        "id": "https://www_berlingske_dk/kulturkommentar/nu-skal-vi-alle-leve-laengere-til-gengaeld-er-der-ingen-der-har",
        "title": "Nu skal vi alle leve længere. Til gengæld er der ingen, der har det sjovt",
        "content": "Forestil dig en aften på en bakketop i Toscana med en cikadesymfoni som baggrundsmusik. Du sidder ved det store, opulente italienske middagsbord. Se de mange velsmagende rustikke retter. Det er paradisisk! Maden flyder ubesværet i en lind magisk strøm fra det hvidkalkede landkøkken ud til det store rustikke træbord under halvtaget under halvmånen. Du drikker god hjemmelavet vin, skødesløs, som du er, af glas uden stilk. Den hjertelige latter og den kakofoniske konversation fyger hen over bordet, mens hvidklædte fotogene børn leger i haven. O.k., mindre kan også gøre det, men hvornår har du sidst selv deltaget i eller lavet en ordentlig røvfuld af en middag uden bagkant til et par håndfulde af de mennesker, du holder mest af? For mange er svaret: for alt for lang tid siden eller aldrig! Vi lever som bekendt i en anden tid, og kvindernes indtog på arbejdsmarkedet tog nok livet af den sidste rest af den danske ækvivalent til det klassiske italienske mamakøkken. Min mormor (født 1920) var fra en pæn Risskov-familie. Hun havde gået på Suhrs Husholdningsskole. Hun havde en »dame i huset« og kunne derfor bruge sin dag på at klippe roser og lave mad, og for dælen, hvor det smagte godt, når hun havde været i køkkenet! Men det er der sgu ingen, der har tid til længere, mænd som kvinder. Ingen har flere dage til at koge og braisere, så middagsbordet til sidst kan pakkes som et barokt stilleben, men jeg synes, at vi skylder hinanden at prøve alligevel. Som jeg har skrevet før på denne plads, er jeg dedikeret tilhænger af det mediterrane ordsprog »Ved et godt bord med gode venner og familie stjæler vi en dag fra døden«. Og jeg vil her nu i mit 51. år mene, at det er vigtigere end nogensinde. Vi skal gøre det for vores egen skyld. Vi skal gøre det for vores venners skyld, men vigtigst af alt skal vi gøre det for de kommende generationers skyld. Børn har godt af at se, at man gør sig umage. Børn har godt af at passe sig selv en gang i mellem. De har også godt af at bevidne det næsten altruistiske i at slæbe, kokkerere og ruinere sig selv for at gøre alle lidt gladere, lidt mere lykkelige i en til tider fortravlet og dyster verden. De har godt af at se, at vi søger hinandens fysiske selskab frem for udelukkende at kommunikere via det tåbelige TikTok eller sataniske Snapchat. En ting, jeg altid har beundret min forældres 68er-generation for, var deres dedikation til festen. At de politiske aspirationer så indimellem tangerede det skrupskøre, er en anden diskussion, men for katten, hvor var den generation gode til at holde fester, middage, nytår, krebsekalas, julefest, sommerfest, 30-40-50-60-års fødselsdage,you name it. Ingen anledning var for lille til en fest. Nietzsche havde ret i, at »Hvis du forlader Dionysos, vil Apollon også forlade dig«. I dag er vi mere end nogensinde optaget af at leve længe, spise sundt, sove rigtigt. Senest illustreret ilongevity, den nye lev længe-bølge, som tilsiger, at vi skal regulere vores spisevaner og alle andre vaner i et omfang, så al spontan nydelse forsvinder. Vi ærer som aldrig før det apollinske, det fornuftige, trygheden, filosofien om at gøre alt med måde. Vi glemmer det dionysiske, det hedonistiske, det vilde, det irrationelle, som alene fører til katastrofen, men som sammen med det apollinske giver livet værdi, passion og glæde. Vi har brug for begge dele. Alternativt dør din sjæl eller din krop. Men jeg fornemmer en afmatning i min egen og de efterfølgende generationer, særligt så snart voksenlivets knytnæve rammer hårdt i den kollektive eksistentielle bløde bug. Jeg ved godt, du, os, vi, alle er pressede på tid, men hvis du ikke har stort kørekort i mamakøkkenet, så kan mindre også gøre det. Det allervigtigste er at ses. Køb et par gode dåser ansjoser, nogle baguettes, en labradorstor paté, en salami, en kasse øl og et godt vintilbud, og lad os så ses, og tag din dyne med. Tiden flyver. Vi kan ikke alle lave en gourmetmiddag. Vi kan ikke alle købe os fra besværet, men vi kan næsten alle holde en fest – og vi har alle for travlt til ikke at stjæle den der dag fra døden.",
        "metadata": {
            "source": "https://www.berlingske.dk/kulturkommentar/nu-skal-vi-alle-leve-laengere-til-gengaeld-er-der-ingen-der-har",
            "image_url": "https://berlingske.bmcdn.dk/media/cache/resolve/image_x_large/image/171/1716048/24526784-foto-fra-en-gigantisk-festmiddag-i-prag-med-et-mid.jpg",
            "publication_time": "Mandag d. 18. september 2023, kl. 20.19",
            "author": "Søren Jacobsen Damm",
            "related_links": [],
            "attachments": []
        }
    }
}