{
    "version": "1.0",
    "document": {
        "id": "https://www_berlingske_dk/sport/her-er-broendbys-nye-bestyrelse",
        "title": "Her er Brøndbys nye bestyrelse",
        "content": "Helt som ventet blev det farvel til Aldo Petersen, da Brøndby torsdag eftermiddag afholdt generalforsamling og indsatte en ny bestyrelse på storaktionær Jan Bech Andersens foranledning. Da bestyrelsen ikke genopstillede, og der ikke var andre kandidater, blev Jan Bech Andersens bestyrelse valgt enstemmigt.  De nye medlemmer er tidligere Nordea-boss Thorleif Krarup, Jesper Møller fra Toms, Morten Albæk fra Vestas, tidligere DBU-generalsekretær Jim Stjerne Hansen, formand for Brøndby Supporters Trust Sune Blom og Jan Bech Andersen selv. Udover Aldo Petersen, der for et lille år siden var en af de helt afgørende kræfter i redningen af Brøndby, blev det også til et farvel til advokat N. E. Nielsen, der lige som Aldo Petersen var med i de afgørende dage omkring redningen fra konkurs, samt Hugo Andersen og Jan Leth Christensen.  Desuden blev Brøndby Supporters Trusts repræsentant, Morten Holm, som nævnt erstattet af Sune Blom, mens Jesper Holm Hansen, der repræsenterede Jan Bech Andersen, nu altså erstattes af netop ham. Amatørernes Sten Lerche og Christian Barrett fortsætter i bestyrelsen.",
        "metadata": {
            "source": "https://www.berlingske.dk/sport/her-er-broendbys-nye-bestyrelse",
            "image_url": "https://berlingske.bmcdn.dk/media/cache/resolve/image_x_large/image/86/868347/7296753-brndby-if-generalsforsamling.jpg",
            "publication_time": "Torsdag d. 10. april 2014, kl. 18.05",
            "author": null,
            "related_links": [],
            "attachments": []
        }
    }
}