{
    "version": "1.0",
    "document": {
        "id": "https://www_berlingske_dk/kommentarer/han-har-studeret-unges-skaermvaner-i-15-aar-de-aeldre-skaelder-ud-paa",
        "title": "Han har studeret unges skærmvaner i 15 år: De ældre skælder ud på al skærmtid – men for de unge er mobiltelefonen intimt samvær",
        "content": "Spørgsmål: »Har I nogen venner, som I kun har i virkeligheden?« Anders: »Men vi ikke skriver med?« Sille: »Næh.« Ellen: »Det er altså et mærkeligt spørgsmål.« Sådan faldt ordene i et fokusgruppeinterview med tre helt almindelige 8. klasseelever fra en helt almindelig folkeskole i en helt almindelig omegnskommune til København. Ordvekslingen kan bruges til at illustrere og perspektivere de store udfordringer, vi står overfor i den fagre nye digitale verden med sociale medier og mobiltelefoner. Børn og unge bruger mere og mere tid med mobilen. Skærmtid kalder vi det. Men før vi begynder at forbyde det, er det vigtigt at forstå, hvad unge som de tre almindelige 8. klasseelever, Anders, Sille og Ellen, selv opfatter som skærmtid. De sidste 15 år har jegafdækket aspekter af børn og unges daglige livgennem en række interviews og mobiletnografiske studier (citaterne er herfra). Hos de såkaldt digitale indfødte, er ordet skærmtid og dets negative konnotationer snarere en konstruktion, som kommer fra ældre generationer, end det er noget, de unge selv har fundet på. Hvis den ældre generation, som vil opdrage, regulere og lave love, og den unge generation, der skal opdrages, reguleres og lovgives om, end ikke er enige om, hvad skærmtid er, bliver vejen til en løsning længere og sværere. Lad mig illustrere det med nogle flere eksempler. Jeg interviewede blandt andet to 14-årige skoleelever, som også var kærester. De beskrev, hvordan en vigtig del af deres samvær foregik via beskeder på mobilen: Helene: »Det er fra morgenstunden af, fra man vågner.« Spørgsmål: »Hvad skriver I?« Helene: »Bare: Har du sovet godt?« Morten: »Jeg skriver godmorgen, og så svarer hun først 40 minutter efter.« Spørgsmål: »Og hvad så om aftenen?« Helene: »Hvad laver du? Og jeg går i seng nu. Godnat – sov godt.« For Helene og Morten er mobilen den sidste måde, de er sammen på om aftenen, og den første måde, de taler med hinanden på om morgenen, lige når de vågner. Det er ikke skærmtid, men først og fremmest kvalitetstid. I en tredje sammenhæng stødte jeg på en ung pige, som sov med sin mobiltelefon på hovedpuden. Hun havde ikke et sengebord i soveværelset og ville ikke lægge telefonen på gulvet, for det var mangel på respekt over for vennerne. Også for hende var mobilen meget mere end en skærm. Den var et symbol og et redskab i relationen med hendes venner. I mine aktuelle studier om unge og demokrati har jeg oplevet, at unge første- og andengangsvælgere direkte skelner mellem mobil og skærm. Mellem den nærhed og autenticitet, de opnår via telefonen på sociale medier og den kunstige politiske parallelverden, som de ser på skærmen i den traditionelle politiske debat. Her kommenterer en 19-årig gymnasieeleven video på TikTok, hvor Alex Vanopslagh og Rosa Lund spiser chili og diskuterer politik: »De gør det meget jordnært, viser hvem de er, hvor de stadig har personligheder og er rigtige mennesker, og det ikke bare er gennem en skærm, man ser dem.« Det kan lyde underligt, for hun ser jo videoen på mobilen. Hun opfatter den blot ikke som en skærm, men som en kanal, hvor hun oplever rigtige mennesker. Hun stiller det ovenikøbet op som en direkte modsætning til noget, der foregår på skærmen, og som er mere kunstigt. Heldigvis efterspørger de unge tid, liv og nærvær uden mobilen. Det har de digitale indfødte ikke stor erfaring med, og derfor er det lidt underligt. Men samtidig beskriver de unge i alle mine studier også livet uden mobiltelefonen som noget vidunderligt. Noget de vil have mere af og gerne med hjælp fra forældre og lærere og andre fornuftige voksne – hvis de da ikke selv erdårlige forbilleder med for megen skærmtid. Så her er en optimistisk tråd at trække i: De unge vil selv gerne have mindre skærmtid. Hvis vi derimod reducerer udfordringen til bare skærmtid, undervurderer vi den. For de unge er mobiltelefonen intimt samvær, som når de to unge kyssede hinanden godnat, det er alle ens venner samlet ét sted, som pigen, der ikke ville lægge mobilen på gulvet, og det er en nærhed og autenticitet, som den unge førstegangsvælger syntes, hun fik via TikTok. Den lille, mobile skærm har allerede en så stor plads i deres liv, at det er svært at tro, at en enten-eller tilgang og ved at lovgive og forbyde den i skolerne er den rigtige løsning. Måske er det ligefrem så respektløst over for børn og unge at betragte denne vigtige del af deres liv som skærmtid, at det risikerer at have den modsatte effekt og skubbe de unge væk. Når vi siger »mindre skærmtid, tak«, skal vi passe på, at de unge ikke hører os forbyde samvær med deres venner. Hvis det bliver gjort gennemtænkt, er det fornuftigt at sætte rammer, lave love og måske også arbejde med forbud. Men først skal vi forstå, at for de unge, som jeg har mødt i mine studier de sidste 15 år, er meget af den tid, de bruger på mobilen, nærmest det modsatte af skærmtid. Søren Schultz Hansen er ekstern lektor (CBS) og erhvervsforsker. ",
        "metadata": {
            "source": "https://www.berlingske.dk/kommentarer/han-har-studeret-unges-skaermvaner-i-15-aar-de-aeldre-skaelder-ud-paa",
            "image_url": "https://berlingske.bmcdn.dk/media/cache/resolve/image_x_large_vertical/image/168/1685870/24453432-.jpg",
            "publication_time": "Onsdag d. 14. juni 2023, kl. 10.03",
            "author": null,
            "related_links": [],
            "attachments": []
        }
    }
}