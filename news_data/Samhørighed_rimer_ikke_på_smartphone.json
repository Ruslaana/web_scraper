{
    "version": "1.0",
    "document": {
        "id": "https://www_berlingske_dk/kronikker/samhoerighed-rimer-ikke-paa-smartphone",
        "title": "Samhørighed rimer ikke på smartphone",
        "content": "Smartphones, deres integration til sociale medier, deres uendelige muligheder for underholdning og deres altidige tilgængelighed har gjort dem til en alvorlig konkurrent til vores samhørighed. Vi risikerer at fravælge de virkelige venskaber og fællesskaber, mens vi vælger vores smartphone til. Når vi bruger vores smartphones, risikerer vi at ignorere den virkelighed, vi befinder os i. Det kan medføre, at vi mister samhørigheden med de mennesker, der fysisk omgiver os, altimens vi måske etablerer nye online-bekendtskaber gennem sociale medier. Om de helt og holdent kan erstatte de fysiske, står tilbage som det åbne spørgsmål, men valget må ske som et bevidst valg, og ikke fordi vi bliver forført af vores smartphones og alt det, de kan tilbyde. Smartphones og i særdeleshed iPhonelanceringen i 2007 gjorde brugen af internettet og dets muligheder mobilt. Apps gjorde smartphones anvendelsesmuligheder næsten uendelige, og Steve Jobs pointe om, at iPhonen var tre ting; en iPod, en telefon og en internetbrowser, tilbage ved præsentationen i 2007, er gjort til skamme siden. En smartphone er i dag meget mere end det. Brugervenlighed har samtidig sejret. Smartphone-brug er intuitivt og kræver næsten ingen brugsanvisning. Brugen er ikke længere forbeholdt eksperter, men alle grupperinger og har medført, at tre ud af fem voksne danskere har en Smartphone i dag. Fremtidens kommunikationsform vil i endnu større udstrækning end i dag været præget af, at vi kan kommunikere når som helst og hvor som helst. Det ses allerede i udbredelsen af e-mail og SMS som forlængst har overhalet samtalen. Men også sociale medier som eks. Facebook understøtter denne kommunikationsform. Der er i dag ikke forsket meget i, hvilke betydninger det har, at kommunikere primært på skrift, men jeg vil herunder udpege to afgørende forskelle, som er værd at bemærke i denne sammenhæng. Etablerede normer i vores kultur fastholder modtageren, selvom denne måske ønsker at ignorere afsenderens budskab i en ansigt-til-ansigt kommunikation. Således tvinges modtageren til at forholde sig til afsenderens budskab. Samme normer eksisterer ikke i samme udstrækning, når vi kommunikerer gennem skrift. Jeg anderkender, at der mellem nogle grupperinger eksisterer tilsvarende normer/forventninger, som eks. ved afsendelse af SMS, at den læses kort efter afsendelse. Afgørende er det dog, at disse normer ikke så etablerede og samstemmende i samfundet, som de der er til stede ved en ansigt-til-ansigt kommunikation. Ved ansigt-til-ansigt kommunikation aflæser både afsenderen og modtager hinandens kropssprog, mimik og toneleje. Det er eksempelvis påvist, at mennesker, på tværs af kulturer, spærrer øjnene let op og løfter øjenbrynene ved en ansigt-til-ansigt kommunikation. Vi tilkendegiver altså, at vi er opmærksomme på den anden part, og kommunikationen er ikke begrænset til de konkrete ord, vi siger, som når vi kommunikerer på skrift. Jeg tror, at denne forskel har indflydelse på vores sociale færdigheder og forståelse af hinanden. Begge danner dele af fundamentet for, at der kan opstå samhørighed. Forskellen nøjes ikke kun med at besværliggøre eller forkrøble vores kommunikation, de gør os også i mindre grad i stand til at forstå og måske endda yde empati over for hinanden. Sociale medier gjorde indtog i 2004, motiveret af et ønske om at kunne indgå i fællesskaber og venskaber, let og hurtigt. Psykologer har påpeget en mulig afhængighed af teknologi, der motiverer den omfattende virtuelle sociale kontakt. Den overvejende årsag hertil er, at vores grundlæggende behov for anderkendelse let og hurtigt bliver opfyldt gennem disse teknologier. Opmærksomhed og derved anerkendelse giver en følelse af velbehag, ligesom de føromtalte let opspærrede øjne og hævede øjnebryn signalerer, at vi ser den anden part. Vi er fysiologiske designet til at ville socialisere, og vores smartphone tilbyder et let quick fix af socialisering, når vi har brug for det. Motivationen til at spille spil kan være forskellige, typisk afhængig af, hvilken type spiller vi er. Fælles for mange er dog, at det giver en følelse af velbehag. Spil til smartphones, der udover selve spillet også giver os mulighed for anerkendelse gennem kontakt til andre mennesker, er populære. Jeg mener at spil som eks. Wordfeud, SongPop og Draw-something popularitet, som alle har disse egenskaber, delvist skyldes denne kombination. Spil til smartphones, som er med os overalt, tilbyder underholdning, velbehag og eventuelt anerkendelse når som helst, og når det passer os. De seneste årtiers informationsteknologiske fremskridt har været drevet af ønsket om uendelig informationsudveksling og tilgængelighed. Mere, lettere og altid. Det har medført, at internettet og dets mange muligheder altid er tilgængelige. Der er altid noget at slå op, altid noget at skrive, altid en at kommunikere med, altid en film, der skal ses, noget musik, der skal lyttes til, et spil, der skal spilles osv. Vi kommer aldrig til at kede os, nogensinde, hvis bare vi har vores smartphone, der kan gå på internettet. Og sådan render vi altså rundt, alle os med en smartphone. En dims, der er let at bruge, understøtter vores fortrukne kommunikationsform, giver os anerkendelse gennem online-bekendtskaber og som sikrer, at vi aldrig kommer til at kede os. I dette lys er det ikke så svært at forstå, at virkeligheden har fået reel konkurence. Vores smartphones kan næsten alt det vores virkelighed kan, bare lettere, hurtigere og altid. Når vores smartphones er så tillokkende, er det ikke svært at forstå, hvorfor vi nemt kommer til at vælge dem til, og lige så nemt vælger den virkelighed, vi fysisk befinder os i, fra, når virkeligheden bliver uinteressant, krævende eller anstrengende. Vi kan ikke begge dele, altså bruge en smartphone mens vi tilkendegiver, at vi har set de mennesker der fysiske omgiver os, hvorfor tilvalget af vores smartphone bliver et fravalg af de mennesker, der fysisk omgiver os. Fravælgelsen kan resultere i, at både smartphone-brugeren og de fysiske omgivelser oplever mindre samhørighed, som slutteligt kan føre til udstødelse af gruppen, eller at smartphone-brugeren forlader gruppen selv. Set i et historisk perspektiv har vores teknologiske udvikling formået at tilvejebringe en virkelighed bestående af internettet og de sociale medier som platforme og smartphones som værktøjet, der potentielt underminerer vores fysiske samhørighed. Det virker tragiskkomisk da motivationsfaktorerne for den selvsamme udviklingen bl.a. har været et ønske om samhørighed. Vi har kun os selv at bebrejde, da brug af teknologi er defineret af brugeren selv. Heldigvis har vi derfor også magten til at stoppe op og mærke efter, hvad smartphones kan gøre ved vores liv – og foretage et aktivt valg, i lyset af at vores tilvalg samtidig er et fravalg.",
        "metadata": {
            "source": "https://www.berlingske.dk/kronikker/samhoerighed-rimer-ikke-paa-smartphone",
            "image_url": "https://berlingske.bmcdn.dk/media/cache/resolve/image_x_large/image/59/598993/5735208-kronik-221012.jpg",
            "publication_time": "Søndag d. 21. oktober 2012, kl. 22.30",
            "author": null,
            "related_links": [],
            "attachments": []
        }
    }
}