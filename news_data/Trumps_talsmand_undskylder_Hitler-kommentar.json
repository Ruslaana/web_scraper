{
    "version": "1.0",
    "document": {
        "id": "https://www_berlingske_dk/internationalt/trumps-talsmand-undskylder-hitler-kommentar-0",
        "title": "Trumps talsmand undskylder Hitler-kommentar",
        "content": "Sean Spicer, der er pressetalsmand for den amerikanske præsident, Donald Trump, er igen kommet på glatis. Talsmanden langede tirsdag ud efter præsident Bashar al-Assad og hans brug af kemiske våben i Syrien. I sin kritik af Assad sagde Spicer, at end ikke Adolf Hitler brugte kemiske våben mod sin egen befolkning.  - Du havde en person så ussel som Hitler, der end ikke sank så dybt som at bruge kemiske våben, sagde Spicer på et pressemøde, da han blev spurgt ind til Ruslands alliance med den syriske regering. Nazisterne myrdede seks millioner jøder under Anden Verdenskrig. Mange af jøderne blev gasset ihjel i koncentrationslejre.  Siden på pressemødet blev Spicer spurgt ind til sin bemærkelsesværdige udtalelse, hvor han uddybede: - Jeg tror, at når det kommer til saringas, så brugte han det ikke, han brugte ikke gas på samme måde mod sit eget folk, som Assad har gjort det, sagde Spicer. Senere tirsdag aften har Spicer så undskyldt for sine udtalelser. - Det var en fejl. Jeg skulle ikke have gjort det, og jeg vil ikke gøre det igen, siger Spicer tilCNN. Spicers udtalelser, der kommer samtidig med en række jødiske helligdage i påsken, har fået flere jødiske grupper og Holocaust-mindegrupper til at kritisere talsmanden. - Sean Spicer mangler integriteten til at tjene som talsmand i Det Hvide Hus, og præsident Trump må fyre ham, siger Steven Goldstein, direktør for Anna Frank Centeret for Gensidig Respekt.  Demokraternes leder i Repræsentanternes Hus, Nancy Pelosi, har heller ikke været sen til at fordømme Sean Spicer. - Sean Spicer skal fyres, og præsidenten må med det samme tage afstand fra sin talspersons udsagn, skriver hun i en pressemeddelelse. /ritzau/Reuters Hvis Nordkorea planlægger flere missilaffyringer eller test med atomvåben, bør planerne omgående lægges tilbage i skuffen af hensyn til landets egen sikkerhed. USA har gjort det klart, at det ikke vil acceptere, at Nordkorea udvikler sig til en atommagt. Derfor skal styret i Pyongyang \"undgå at lave fejl på dette tidspunkt\". Det skriver den kinesiske avis Global Times onsdag i en leder. Nordkorea ignorer jævnligt internationale advarsler om at gennemføre den slags militære aktiviteter.  Og tirsdag advarede statsstyrede medier i Nordkorea USA om, at ethvert tegn på amerikansk \"aggressivitet\" vil blive besvaret af et angreb med atomvåben. i sidste uge beordrede USA's præsident, Donald Trump, et missilangreb mod en luftbase i Syrien. Det er af mange blandt andet blevet tolket som en advarsel mod det nordkoreanske regime. - Ikke alene er Washington fyldt med selvtillid og arrogance efter missilangrebet i Syrien, men Trump ønsker også at fremstå som en mand, der holder sine løfter, skriver Global Times, der drives af det kinesiske kommunistpartis officielle dagblad.  Donald Trump, der har opfordret Kina, Nordkoreas eneste allierede af betydning, til at gøre mere for få nabolandet til at indstille udvikling af atomvåben, skrev tirsdag på Twitter: - Nordkorea er på udkig efter ballade. Hvis Kina beslutter sig for at hjælpe, ville det være storartet. Hvis ikke løser vi problemet uden dem!  North Korea is looking for trouble. If China decides to help, that would be great. If not, we will solve the problem without them!  U.S.A. I weekenden besluttede han at beordre flådegruppen Carl Vinson, der var på vej mod Australien, til at sætte kursen mod den vestlige del af Stillehavet. Den koreanske halvø har ikke været så tæt på et \"militært slag\", siden Nordkorea i 2006 gennemførte sin første atomtest, skriver Global Times om de amerikanske krigsskibe, der er på vej mod halvøen. Avisen, hvis holdning ikke nødvendigvis afspejler det kinesiske styres politik, mener også, at Nordkorea vil få Kinas vrede at føle i tilfælde af nye prøveaffyringer af missiler. - Hvis Nordkorea provokerer endnu engang denne måned, så vil det kinesiske samfund se velvilligt på, at (FN's Sikkerhedsråd, red.) indfører adskillige hårde sanktioner, der er uden fortilfælde, skriver Global Times i sin leder. /ritzau/Reuters Når Natos generalsekretær, Jens Stoltenberg, onsdag møder USA's præsident, Donald Trump, i Det Hvide Hus, har han nyheder med, som Stoltenberg håber vil gøre præsidenten tilfreds. Donald Trump har flere gange opfordret Nato-landene til at øge deres bidrag til forsvarsalliancen, og under valgkampen i efteråret betegnede han Nato som forældet. - Jeg ser fem til at møde præsident Trump og hans sikkerhedsrådgivere, siger Stoltenberg til nyhedsbureauet NTB tirsdag aften lokal tid i Washington. - De to vigtigste temaer bliver en mere retfærdig bidragsfordeling i alliancen og Natos bidrag i kampen mod terror, tilføjer Stoltenberg.  Nato-chefen understreger, at han er enig med Trump i, at der er behov for at øge forsvarsbudgetterne. - Jeg kommer til at fortælle ham, at der begynder at ske noget, siger han og tilføjer, at de andre Nato-lande er enige i, man er nødt til at investere mere i sikkerhed. - Det er ikke noget, vi gør, fordi USA beder om det, men fordi alle medlemslande er enige i, at det skal være sådan, siger Jens Stoltenberg til NTB. Han begrunder det med, at \"vi desværre lever i en tid\" præget af flere konflikter og usikkerhed.  USA's udenrigsminister, Rex Tillerson, kom på et møde med sine kolleger i Nato i slutningen af marts med et klart budskab om, at alle Nato-medlemmer inden årets udgang kommer med en konkret plan for, hvordan de vil nå målsætningen om at bruge to procent af bruttonationalproduktet (bnp) på forsvaret. I 2016 brugte Danmark ifølge en Nato-opgørelse blot 1,14 procent af bnp på forsvar. I det kommende forsvarsforlig sigter man imidlertid mod at give forsvaret \"et substantielt løft\". USA er uden sammenligning den største bidragyder til Nato. Landet bruger cirka 3,3 procent af bnp på forsvar og står for knap 70 procent af forsvarsalliancens samlede budget. /ritzau/ Krisen i den brasilianske regering nåede tirsdag nye højder. Det skete, da landets højesteret gav grønt lys til en efterforskning af ni ministre i præsident Michel Temers regering, der alle er mistænkt for korruption og bestikkelse. I alt vil undersøgelsen omfatte 108 politikere, der menes at have forbindelse til en omfattende skandale om underslæb og bestikkelse.  Undersøgelsen, der omfatter det statslige olieselskab Petrobras og det største entreprenørfirma i Sydamerika Odebrecht, har allerede været i gang i tre år. Men de nye granskninger vil sandsynligvis lægge yderligere pres på præsident Michel Temers i forvejen dybt upopulære regering. Præsidenten kæmper i forvejen for at få bevilget en økonomisk hjælpepakke midt i den værste recession siden 1930'erne. Retsdokumenter fra landets højesteret viser, at de ni ministre alle er mistænkt for at have forbindelse til en stor korruptionsskandale i landet.  Granskningen vil blandt andet omfatte Michel Temers stabschef, Eliseu Padilha, den nyudnævnte udenrigsminister, Aloysio Nunes, og landbrugsminister Blairo Maggi. Derudover har højesteret givet grønt lys til en granskning af tre delstatsguvernører, 29 senatorer og 42 medlemmer af parlamentets underhus. Det skriver det anerkendte brasilianske medieEstadaoifølge AFP. Den brasilianske højesteret håndterer sager, der vedrører siddende politikere.  Beskyldningerne mod de mistænkte politikere er baseret på vidneudsagn fra 77 chefer fra det store entreprenørfirma Odebrecht, der er involveret i Petrobras-skandalen. De tidligere chefer, inklusive den tidligere administrerende direktør Marcelo Odebrecht, har indrømmet systematisk bestikkelse af politikere. Til gengæld forsynede politikerne Odebrecht- og Petrobras-cheferne med lukrative kontrakter og gunstige lovændringer. Pengene blev enten sendt direkte ned i politikernes lommer eller ind i partikasserne. /ritzau/AFP Ni personer er døde i en skudveksling på den populære filippinske turistø Bohol. Tre soldater og en politimand er blandt ofrene, og den islamistiske gruppe Abu Sayyaf formodes at være involveret. Fem formodede gerningsmænd blev samtidig dræbt. Abu Sayyaf var i mange år regnet som en del af det militante netværk al-Qaeda. Siden har den islamistiske bevægelse dog erklæret troskab til Islamisk Stat (IS). Gruppen går ofte efter at ramme eller kidnappe udlændinge.  For bare få dage siden advarede USA og Australien deres indbyggere om risikoen for kidnapninger i Bohol eller nær øen Cebu. Tirsdag kom Storbritannien med en lignende rejseadvarsel. Bekymringen er stor hos de lokale, fortæller Khent Guimalan, der arbejder på det lokale resort Bohol Beach Club. - Vi er meget bekymrede. Vi er bange for gidselsituationer, siger Khent Guimalan. - Borgmesteren og politiet har skærpet sikkerheden. Der er kontrolpunkter alle vegne, siger hun. Hun tilføjer, at hoteller i Panglao-området, der ligger tæt på Bohol, er fuldt bookede indtil næste uge. Mange turister tager nemlig på påskeferie i området.  Efter angrebet har myndighederne udsendt billeder af mistænkte Abu Sayyaf-medlemmer i håb om, at lokale vil rapportere mistænkelig adfærd. Det fortæller Khent Guimalan. Militæret forsøger at forhindre konflikten i at eskalere, fortæller talsmand Medel Aguilar fra militæret. Bohol-provinsens guvernør, Edgar Chatto, oplyser, at episoden var begrænset til en enkelt landsby. Hundredvis af de lokale havde allerede nået at flygte til sikre områder. - Jeg er meget skuffet over, at det her kommer ud af ingenting i et forsøg på at ødelægge livet for mennesker, der vil leve i fred, siger Edgar Chatto. Abu Sayyaf var også i søgelyset tidligere på året, da gruppen halshuggede en tysk turist. I 2016 blev to canadiske turister desuden dræbt.  Hos Udenrigsministeriets Borgerservice følger man situationen. Men der er ingen meldinger om, hvorvidt rejsevejledningen til Filippinerne nu bliver ændret. - Udenrigsministeriet er bekendt med, at et muligt terrorangreb på Bohol er blevet forhindret af filippinske sikkerhedsstyrker, lyder det i en pressemeddelelse. - Udenrigsministeriet følger sagen gennem den danske ambassade i Manila. Der er pt. ingen meldinger om, at danske statsborgere er ramt i forbindelse med angrebet. /ritzau/AFP",
        "metadata": {
            "source": "https://www.berlingske.dk/internationalt/trumps-talsmand-undskylder-hitler-kommentar-0",
            "image_url": "https://berlingske.bmcdn.dk/media/cache/resolve/image_x_large/image/0/1212/16923019-usa-trump-spicer.jpg",
            "publication_time": "Onsdag d. 12. april 2017, kl. 06.41",
            "author": null,
            "related_links": [],
            "attachments": []
        }
    }
}