{
    "version": "1.0",
    "document": {
        "id": "https://www_berlingske_dk/internationalt/hvorfor-saa-stort-staahej-om-et-stykke-jord-paa-en-kold-og-fjern-oe",
        "title": "Hvorfor så stort ståhej om et stykke jord på en kold og fjern ø? Svaret trækker spor til Kina og en vis krig",
        "content": "Ejendomsmægleren var på noget af en opgave, da han skulle sætte pris på jordstykket. Enhver mægler kender til begrebet »beliggenhed, beliggenhed og atter beliggenhed«, når til-salg-skiltet skal sættes på en ejendom eller et stykke jord. Det kriterium er på sin vis sat ud af kraft i dette tilfælde. For hvordan sætter man prislap på 60 kvadratkilometer jord. Beliggende på en fjern, øde og kold ø? Og endda jord, hvor der er asbest i jorden? Hvordan sælger man et stykke jord i en nationalpark, hvor nærmeste større by ligger cirka 400 kilometer væk – og hvor turen i øvrigt skal over fjelde, bjerge og tundra? Og mangler veje til at køre afsted på? Lad os afsløre prislappen, som advokaten, der er blevet sat til at sælge, har sat på jordstykket: 300 millioner euro. Vi taler altså om 2,24 milliarder kroner.Hverken mere eller mindre – for jordstykket, som er placeret i en øde fjord i den norske øgruppe Svalbard, som ligger i Arktis – små 1.000 kilometer nord for den norske nordspids. Men jordstykket er da heller ikke et helt almindeligt et af slagsen. Øen, hvor det ligger, er alt andet end en normal ø. Og tidspunktet, hvor det skal sælges, er et af de vildeste i mange årtier. For pludselig er salget af jordstykket blevet interessant for en mærkelig flok interessenter – fra Kina over Rusland til den norske efterretningstjeneste. Jordstykket, der nu skal sælges for mere end to milliarder kroner, ligger dybt inde i en fjord på Svalbards største ø. 60 kvadratkilometer jord med fem kilometer kystlinje ogen plads i Recherchefjorden på Spitsbergenskal lokke købere til. Der er ingen moderne bekvemmeligheder på stedet. Dog kan man finde rester af gamle bygninger, herunder fra engelske hvalfangere, russiske mineprojekter og flere norske projekter, som i starten af 1900-tallet skal have skabt en guldrandet forretning for ejerne af jordstykket. Det er Norge der har fuld suverænitet over Svalbard. Men de lande der underskrev traktaten i 1920, har adgang til at operere på øgruppen - blot ikke militært. Nu er blandt andet Rusland og Kina meget interesserede i at etablere sig yderligere på stedet.Fold sammenLæs mereFoto: Lisi Niesner/Reuters/Ritzau Scanpix. Det er nemlig efterkommerne af en flok velhavende Oslo-rigmænd, der nu vil sælge ud af deres jord i Svalbard. De er arvinger efter en flok iværksættere, som i 1920erne ville udvinde asbest, som er til stede i jorden i rigelige mængder. Dengang var asbest et af fremtidens vidundermaterialer. I dag, selvfølgelig, udskældt og forbudt i langt de fleste produkter. Projektet med udvinding af asbest løftede sig aldrig til de store højder. I stedet har de oprindelige ejerfamilier holdt fast i jorden, som i lange perioder formentlig ikke vil have været meget værd. Nu er situationen en helt anden, håber sælgerne. Og de er villige til at sælge til enhver køber, der vil lægge de 2,24 milliarder kroner på bordet for at få fingre i liebhaverjordstykket. Og køberne kunne være russere, som i forvejen opererer i Svalbard. Eller måske kinesiske interesser, som længe har udvist stor interesse for at rykke ind i Svalbard, der er under norsk overherredømme, men hvorunderskriverne af Svalbardtraktaten fra 1920, frit kan drive virksomhedpå øen. Det er advokat Per Kyllingstad der repræsenterer ejerne. Det er de oprindelige ejerfamilier, der sammen ejer selskabet A/S Kulspids. Og ejerne ser intet problem i at sælge – heller ikke, hvis det er til kinesiske interesser. »Nej, de ser det ikke som problematisk. Norske myndigheder og andre NATO-lande har fået muligheden. Nu sælges det til højestbydende, » siger advokaten til norsk TV 2. Og nu får diskussionen om et muligt salg til Kina nordmændene til at reagere. »Det er helt uaktuelt, at kinesiske interesser skal etablere sig på Svalbard.« Beskeden er klar fra det norske Fremskrittspartiets repræsentant i Stortingets udenrigskomité. Christian Tybring-Gjedde sætter ord på en svær situation, hvor Norge er endt i en stille konfrontation med Rusland, og hvor Svalbard på sin egen sære måde er blevet midtpunkt i striden – hvor også Kina er en stor aktør. Snedækkede bjerge på Spitsbergen, der er en ø i øgruppen Svalbard. Det er på Spitsbergen, at en flok norske jordejere vil sælge 60 kvadratkilometer jord - og gerne til russere eller kinesere. Højestbydende får jorden, lyder det.Fold sammenLæs mereFoto: Jens Büttner/AP/Ritzau Scanpix. For både Rusland og Kina bestrider, at Norge har eneherredømmet over Svalbard. Og mens russerne længe har haft kulminer og en gruppe borgere på øen, så har Kina set Svalbard som et sted at få foden indenfor i spillet om Arktis. »Det vil være meget underligt, hvis et sådant salg gik igennem uden videre diskussion,« siger Christian Tybring-Gjedde til Aftenposten.no. I Norge har man efterhånden ganske lang erfaring med udenlandske aktører, der køber jord og ejendomme og forsøger at købe sig ind i norske industriselskaber. Den russisk-ortodokse kirke ejer flere ejendomme, hvoraf enkelte har direkte udsigt til militære anlæg. Det er også bare måneder siden, at det kom frem, at russiske embedsmænd med nære Putin-forbindelser ejer huse med direkte udsigt til en norsk flyvestation. Og tidligere måtte Norge forbyde salget af en producent af motorer til skibe og kraftværker, fordi man frygtede, at Rusland ville bruge fabrikken til at producere udstyr til krigsskibe. Sagen er så vigtig for Norge, at det norske svar på PET, PST, er koblet på sagen og følger den løbende. Man ønsker ikke, at Kina får fodfæste i Svalbard, som får større og større strategisk betydning i takt med, at havisen ved Arktis smelter. Peter Suppli Benson er Berlingskes nordiske korrespondent.",
        "metadata": {
            "source": "https://www.berlingske.dk/internationalt/hvorfor-saa-stort-staahej-om-et-stykke-jord-paa-en-kold-og-fjern-oe",
            "image_url": "https://berlingske.bmcdn.dk/media/cache/resolve/image_x_large/image/179/1795133/24703907-rusland-har-flere-kulminer-p-svalbard-og-arbejder.jpg",
            "publication_time": "Onsdag d. 15. maj 2024, kl. 17.06",
            "author": "Peter Suppli Benson",
            "related_links": [],
            "attachments": []
        }
    }
}