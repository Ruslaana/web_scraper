{
    "version": "1.0",
    "document": {
        "id": "https://www_berlingske_dk/kommentarer/kommunerne-skal-i-gang-med-et-kriseberedskab-foer-det-er-for-sent",
        "title": "Kommunerne skal i gang med et kriseberedskab – før det er for sent",
        "content": "Vores svenske nabo Helsingborg er i fuld gang med at opbygge et storstilet kriseberedskab, og vi oplever, at de undrer sig over, at danske kommuner ikke er oppe i samme gear. De mener, at vi bør forberede os på, at Rusland ikke stopper med Ukraine. Det er vi helt enige i. »Vi skal til at vågne op af vores tornerosesøvn,« som pensioneret brigadegeneral Carsten Rasmussen sagde det i Pilestræde-podcasten 19. februar. Carsten Rasmussen var forsvarsattaché i Moskva, da Putin sendte sine soldater mod Kyiv, og han er overbevist – Putin stopper ikke ved Ukraine. Rusland opruster og er reelt konverteret til enkrigsøkonomi. Putin retter nu også beskyldninger om nazificering mod de baltiske lande og anklager deres regeringer for at have indført neonazistiske principper til undertrykkelse af russere og russisk talende. Fuldstændig som han gjorde det før angrebet på Ukraine.  Sikkerhedspolitisk befinder vi os i en meget usikker tid. Men vi mærker ikke meget til det i kommunerne udover, at vi har fået flygtninge fra Ukraine. Vores svenske naboer tager Ruslands adfærd meget alvorligt. Så alvorligt, at Helsingborg Kommune for eksempel de seneste to århar forberedt sig på drikkevandsmangel, strømsvigt og cyberangrebog brugt 60 millioner svenske kroner på dette. Derudover giver Helsingborg borgernegode råd om, hvordan de skal forberede sig på krise og krig. I Danmark har vi af Forsvarets Efterretningstjeneste fået at vide, at der ikke er nogen direkte trussel mod dansk territorium. Og det er nok rigtigt, men som det norske forsvar i deres trusselsvurdering »FOKUS 2024« skriver, så er hele samfundet ifølge russisk militærdoktrin et legitimt mål, og det omfatter alt fra påvirkning af politisk indflydelse, informationskrigsførelse, cyberoperationer, sabotage, infiltration og afbrydelse af energiforsyningen. Og det er sandsynligt, inden en militær konflikt bryder ud. Danmark bør kigge over Sundet og tænke kommunerne ind i kriseberedskabet. Vi er et af de mest digitaliserede lande i Europa – men det gør os også sårbare. Derfor er der brug for, at vi bliver bedre til at sikre os, hvis vores digitale infrastruktur bliver ramt. Men det skal ske koordineret ud fra regeringen og de nationale myndigheder, og med en accept af, at det koster penge – for vi må ikke ende med at skulle prioritere mellem plejehjem og kriseberedskab i denne tid. Der er brug for, at forsvarsministeren anerkender, at kommuner og beredskaber også har en rolle i at passe på Danmark og danskerne i denne usikre sikkerhedspolitiske tid. Og at vi kan hjælpe med information og gode råd til borgerne om, hvordan de kan sikre sig selv og deres familie i håndtering af uforudsete situationer i op til flere dage. Alt det vi kan gøre i fællesskab, vil få vores land til at stå stærkere. Vi står i hvert fald klar, hvis ministeren ringer. Gert Dyekjær (K) er byrådsmedlem i Helsingør Kommune , Jens Bertram (K) er byrådsmedlem i Helsingør Kommune samt formand for Forsyning Helsingør, og Benedikte Kiær (K) er borgmester i Helsingør Kommune  ",
        "metadata": {
            "source": "https://www.berlingske.dk/kommentarer/kommunerne-skal-i-gang-med-et-kriseberedskab-foer-det-er-for-sent",
            "image_url": "https://berlingske.bmcdn.dk/media/cache/resolve/image_x_large/image/176/1768650/24646469-der-er-brug-for-at-forsvarsministeren-anerkender.jpg",
            "publication_time": "Tirsdag d. 27. februar 2024, kl. 12.33",
            "author": null,
            "related_links": [],
            "attachments": []
        }
    }
}