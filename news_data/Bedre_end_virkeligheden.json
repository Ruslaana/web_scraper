{
    "version": "1.0",
    "document": {
        "id": "https://www_berlingske_dk/oekonomi/bedre-end-virkeligheden",
        "title": "Bedre end virkeligheden",
        "content": "Noget ville være for farligt – noget for dyrt og andet for tidskrævende. Laboratorieforsøg på de naturvidenskabelige uddannelser ville aldrig tage udgangspunkt i eksperimenter med radioaktive eller sygdomsfremkaldende stoffer, forsøg i millionklassen eller af flere ugers varighed. Det ville være en utopi i det fysiske og virkelige laboratorium rundt om på universiteterne. Men utopien er blandt andet blevet gjort mulig med det virtuelle laboratorium Labster, som forskere fra DTU og Syddansk Universitet har udviklet i samarbejde med virksomheden af samme navn; Labster. Mulighederne for anderledes laboratorie-undervisning har formentlig lydt tillokkende i sig selv for mange, men forskere fra DTU og Syddansk Universitet ville undersøge, om læringen hos de studerende blev bedre af den nye mulighed. Resultatet var et rungende ja. Læringseffektiviteten i undervisningen er 76 procent højere, når de studerende bruger Labster frem for mere almindelig undervisning. Desuden viser undersøgelsen, at 86 procent af de studerende finder undervisningen mere motiverende, når de bruger Labster. 97 procent ud af 149 studerende fra DTU og Archbishop Williams High School i USA mener, at det samlede fag var mere interessant, når der blev brugt spillesimuleringer. Undersøgelsen er efterfølgende fulgt op af yderligere undersøgelser på DTU med 91 studerende, der også blev testet for effekten af det virtuelle laboratorium sammenholdt med den traditionelle undervisning. »Det ser ud til, at vores studerende lærer bedre og på en sjovere måde. En af hovedgevinsterne ved at bruge Labster i undervisningen er desuden, at vi kan fange nogle studerende, som ellers ikke ville blive fanget af den traditionelle undervisning, og på den måde kan vi holde på noget vigtigt talent,« siger Hanne Jarmer, der er uddannelsesleder på Institut for Systembiologi på DTU.  Forskerne bag undersøgelsen har fået en artikel publiceret i det anerkendte tidsskrift Nature Biotechnology om netop effekten af brugen af det virtuelle laboratorium. En af forskerne har haft undersøgelsen helt tæt inde på livet, fordi hun har stået for den traditionelle undervisning, som den virtuelle undervisning har skullet sammenlignes med. Lektor og kursusansvarlig Mette Voldby Larsen ser det virtuelle laboratorium som en stor mulighed for de studerendes læring: »Når de studerende lige er startet, er det en stor udfordring at give dem personlig feedback, og det har de brug for – for at kunne evaluere sig selv. Det kan de, når de bruger Labster. De kan se, hvor de ligger henne i forhold til resten af holdet, og der giver det mening at bruge computeren,« siger Mette Voldby Larsen, der ud fra undersøgelsen kan se, at de studerende, der havde en kombination af traditionel undervisning og virtuel laboratorieundervisning klarede sig bedst på den lange bane. Undersøgelsen viste også, at skulle man prioritere benhårdt mellem klassisk undervisning og den virtuelle undervisning, skulle man vælge den virtuelle laboratorie-undervisning, fordi udbyttet simpelthen var større.Det får hende dog ikke til at føle sig truet på sin eksistens som underviser. »Det overflødiggør ikke underviseren, men det overflødiggør måske, at underviseren står og snakker uafbrudt i tre kvarter. Hvis det ikke er det, de studerende lærer af, er det ikke det, man skal gøre. Der er brug for en meningsændring på universiteterne. Vi tænker meget på undervisningen og ikke så meget på læringen, og det er jo der, fokus skal ligge,« siger Mette Voldby Larsen, der mener, at det er fantastisk, at man har fået muligheden for at arbejde med Labster nu. I år skal de nye studerende på biovidenskab, som hun underviser i, gennemføre to virtuelle laboratorieforsøg, før de kan få lov til at gå til eksamen.  To af de studerende, som har prøvet de virtuelle laboratorier, er Kristoffer Falkenberg og Kristian Davidsen, der begge har befundet sig i de virtuelle laboratorier i løbet af deres studier på bioteknologi. De har for eksempel skullet opklare et virtuelt mord ved blandt andet at foretage DNA-analyser af blod fra et gerningssted. Undervejs er de blevet stillet spørgsmål, som har kunnet vise, om de havde forstået teorien bag. »Vi har hørt skrækhistorier om, hvor dyre laboratorietimer er. Derfor er det fantastisk, at man for næsten ingen ressourcer kan få en introduktion til, hvordan det er at stå i et rigtigt laboratorium,« siger Kristoffer Falkenberg. Kristian Davidsen mener, at det er sjovt at rode med tingene på computeren, selv om det ikke er noget, man laver i virkeligheden. »Det er et godt alternativ til at læse i en bog, hvor man kan sidde og have indtryk af, at man har forstået det hele, selv om man måske slet ikke har det. Hvis man skal gennemføre en virtuel case, er man tvunget til at forstå teorien lidt dybere. Det er det, der er styrken ved det,« siger Kristian Davidsen. Uddannelsesleder Hanne Jarmer mener, at det på sin vis bliver en leg at lære. »Du kan også øve ting i det virtuelle laboratorium, indtil du kan dem der. Det gør det nemmere, når du står i det rigtige laboratorium. Selv simple forsøg i det rigtige laboratorium giver dig typisk først svar efter timer, dage eller uger. Det kan derfor blive en lang proces at lære en ny teknik. I det virtuelle laboratorium kan du på få minutter øve dig igen og igen, indtil du kan det, og fordi vi ved, at feedback er bedst for læringen, hvis man får den med det samme, har det virtuelle laboratorium en helt klar fordel på det punkt,« siger Hanne Jarmer.  ",
        "metadata": {
            "source": "https://www.berlingske.dk/oekonomi/bedre-end-virkeligheden",
            "image_url": "https://berlingske.bmcdn.dk/media/cache/resolve/image_x_large/image/28/282019/7663407-pix-sanne.jpg",
            "publication_time": "Tirsdag d. 16. september 2014, kl. 12.00",
            "author": null,
            "related_links": [],
            "attachments": []
        }
    }
}