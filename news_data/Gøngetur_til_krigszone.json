{
    "version": "1.0",
    "document": {
        "id": "https://www_berlingske_dk/samfund/goengetur-til-krigszone",
        "title": "Gøngetur til krigszone",
        "content": "Ved juletid, når landskabet omkring Snesere Sø i Sydsjælland er vinterligt hvidt, kommer der nogle lyde, der minder om en brølende ko, fra søens bund. »Men det er - i hvert fald ifølge overleveringerne - svenskere, der klager over at de drukende, fordi Gøngehøvdingen lokkede dem i baghold,« fortæller skovfoged Anders Walther Hansen, Skov- og Naturstyrelsen, Storstrøm. Vi er nemlig midt i Gøngeland, hvor Svend Povlsen, bedre kendt som Gøngehøvdingen, der havde en gård i Snesere, førte an i partisankrigen mod de svenske tropper, der hærgede i Sydsjælland i 1650erne, med sine snaphaner eller gønger. Hans bedrifter er skildret af Carit Etlar i »Gøngehøvdingen« og »Dronningens vagtmester«, som dog ikke er historisk korrekte ned til den mindste detalje, ligesom de fortællinger, der er gået fra genertion til generation og først skrevet ned flere hundrede år senere, heller ikke er det. Web-tv: »Krigen var også mindre romantisk og mere brutal, end den er vist i diverse filmatiseringer. Det var benhård guerillakrig,« siger Anders Walther Hansen. »Et af de områder, der blev meget hærget og røvet af svenskere, var Snesere, og mange af mændene herfra fulgte Svend Povlsen og blev snaphaner. En gang overmandede og dræbte de to svenske kvartermestre og seks ryttere, der havde slået sig ned i præstegården på vej til København med proviant til deres tropper. Det meste havde de beslaglagt hos de sydsjællandske bønder, og snaphanerne fordelte deres bytte blandt de lokale,« fortæller Anders Walther Hansen. »Gøngehøvdingens gode ven, Laurits Hemmingsen, der var med til at overfalde svenskerne i præstegården, blev henrettet og lagt på hjul og stejle ud for Turebygård 25. maj 1660 - samme dag, som danskerne og svenskerne sluttede fred,« fortsætter han. Reddede skatten Det fortælles også, at Svend Povlsen brændte en flok svenskere inde i sin egen gård i Snesere for at redde en skat, han skulle bringe ind til Frederik III i København. Svenskerne ville trænge ind i gården og stjæle skatten, men Svend Povlsen fik dem lokket ind i en af længerne, satte ild til den og bragte skatten i sikkerhed, da alle svenskerne var omkommet. Og historien om Snesere Sø? »Det fortælles, at Svend Povlsen en iskold vinterdag tog ind i svenskernes lejr, forklædt som en gammel kone, og tilbød at føre dem til det sted, hvor Gøngehøvdningen og hans folk skjulte sig. En trop ryttere blev sendt med den forklædte Povlsen til den tilfrosne Snesere Sø. I skoven før søen forsvandt han, tog forklædningen af og red svenskerne i møde, mens han råbte »Her er Svend Povlsen,« og red i galop hen over isen, hvor han vidste, den kunne bære. Svenskerne satte efter ham, men gik alle gennem isen og druknede,« fortæller Anders Walther Hansen, der dog ikke personligt har hørt klagesangen fra bunden af søen. Som belønning for sin indsats i Svenskekrigene fik Svend Povlsen i 1661 Lundbygård af kongen, men den var meget forfalden, og i 1672 gik han fallit og måtte sælge den. Den Lundbygård, der ligger her i dag, er meget senere. I mellemtiden var Christian V blevet konge, og Svend Povlsen kæmpede for ham i Skånske Krig mod Sverige 1675-79. Derefter flytter han tilbage til Lundby, hvor han boede hos en datter, og han døde sandsynligvis i 1691, 81 år gammel. Men hele egnen, ja, det meste af Sydsjælland, emmer stadig af historierne om Gøngehøvdingen, hans følgesvend Ib, Kulsoen og hans snaphaner, og uden for kirken i Gl. Lundby er der rejst en mindesten for ham.",
        "metadata": {
            "source": "https://www.berlingske.dk/samfund/goengetur-til-krigszone",
            "image_url": "https://berlingske.bmcdn.dk/media/cache/resolve/image_x_large/image/80/803689/3440858-peters-fiskefangst.jpg",
            "publication_time": "Søndag d. 26. december 2010, kl. 08.00",
            "author": "Elisabeth Lumby",
            "related_links": [],
            "attachments": []
        }
    }
}