{
    "version": "1.0",
    "document": {
        "id": "https://www_berlingske_dk/debatinterview/klaus-rothstein-stiller-skarpt-paa-sorte-mennesker-i-dansk-kultur",
        "title": "Klaus Rothstein stiller skarpt på sorte mennesker i dansk kultur: Det er »utvivlsomt risikabelt«",
        "content": "Hvide mennesker bør under ingen omstændigheder tage »n-ordet« i deres mund. Sådan lød argumentet, da en hvid studerende i 2019 anmeldteden amerikanske digter og underviser Laurie Sheckfor at bruge det såkaldte »n-ord« i sin undervisning på det prestigiøse universitet New School i New York. Laurie Sheck havde bedt sine studerende reflektere over, hvorfor en dokumentarfilm fra 2016 om den sorte amerikanske forfatter James Baldwin var blevet udstyret med titlen »I am not your Negro« (»Jeg er ikke din neger«,red.), når nu den bygger på et tv-interview, hvor Baldwin selv brugte det racistiske udtryk »nigger«. Universitetsledelsen indledte en efterforskning af Sheck, der endte med at blive afvist. Alligevel er episoden fra New School symptomatisk for en problematisk tendens i tiden, mener litteraten og forfatteren Klaus Rothstein. »Det viser, at de hvide studerende, som bliver krænket på de sortes vegne, overtager andres lidelse på en bizar måde. Og så er spørgsmålet jo, hvordan man kan drive akademisk undervisning eller forskning, når man ikke må citere titler eller citater.« »Det er helt klart og utvivlsomt risikabelt at beskæftige sig med den litteratur, hvor n-ordet findes, hvis man gerne vil citere det, diskutere det,« siger bogaktuelle Klaus Rothstein.Fold sammenLæs mereFoto: Søren Bidstrup. Som mangeårig litteraturanmelder for Weekendavisen ser Klaus Rothstein den amerikanske udvikling vinde fodfæste i Danmark. »Man ser nogle langsommere tendenser i Danmark. Men jeg har talt med universitetsfolk, der siger, at der er emner, de hellere vil undvige, for ellers kommer de til at bruge al deres tid på praktiske diskussioner med de studerende,« siger han. »Det bekymrer mig, hvis der kommer til at være en eller anden form for akademisk ytringsangst, en intellektuel tilbageholdenhed, en litterær selvcensur.« Det er denne bekymring, som Klaus Rothstein giver stemme i sin bog »Den sorte mand – racisme, woke og hvidhed i dansk litteratur«, der stiller skarpt på brugen af n-ordet i dansk litteraturhistorie. »Det er helt klart og utvivlsomt risikabelt at beskæftige sig med den litteratur, hvor n-ordet findes, hvis man gerne vil citere det, diskutere det.« Problemet er ifølge Klaus Rothstein, at det er særdeles vanskeligt at forholde sig til kulturarven, hvis stødende ord bliver opfattet som noget, der skal undgås for enhver pris. Fra 1700-tallets molbohistorie om en sort mand på Mors til Madame Nielsens omstridte teaterstykke »White Nigger/Black Madonna« (2018), hvis titel blev ændret til »Black Madonna« efter aktivistiske protester, har n-ordet, både »neger« og »nigger«, været anvendt hyppigt i dansk litteratur, siger Klaus Rothstein. »Hvis du læser klassikerne, eller bare ældre litteratur, risikerer du at møde n-nordet meget ofte i fri og vild udfoldelse. Meget ofte vil det være i situationer, hvor man, hvis man har den her »woke« sprogbevidsthed, vil føle det som en sproglig voldshandling. Dem, der føler sig som ofre for sproget, hvis der bliver brugt ordet »neger« eller n-ordet, siger jo, at det svarer til at blive slået.« »Der er ingen tvivl om, at der er en politisk bevidsthed i samtidslitteraturen,« mener Klaus Rothstein.Fold sammenLæs mereFoto: Søren Bidstrup. Hvor fortidens forfattere ofte beskriver sorte mennesker som eksotiske eller decideret mindreværdige, ser Klaus Rothstein en helt anden bevidsthed om racisme på færde i nyere dansk litteratur. »Man skildrer stadig racisme, men nu gør man det på en anden måde. Nu gør man det med en form for sympati, solidaritet eller empati vendt mod de sorte, som er relativ ny i litteraturen. Sprogligt set har man også en berøringsangst. Det er svært for forfattere at bruge de tabuiserede ord,« siger han. »Der er også i nyere bestsellerromaner af for eksempel Hanne-Vibeke Holst og Morten Pape eksempler på sorte kvinder i bærende biroller, vil jeg nok kalde det, som vi aldrig har set før i litteraturen. Det er et udtryk for, at der helt klart sker noget i forfatterbevidstheden i synet på farver og i synet på repræsentation.« Er det også udtryk for en øget politisk bevidsthed? »Der er ingen tvivl om, at der er en politisk bevidsthed i samtidslitteraturen. Det ser man inden for alle markante politikområder. Klimakrisen, humanitære kriser, krigskriser og mental sårbarhed. Den slags kriser fylder meget i litteraturen.« »Og derfor er der også en politisk dimension i samtidslitteraturen om den sorte mand. Ingen tvivl om det, men jeg tror mest, at det er en moralsk bevidsthed snarere end en politisk bevidsthed. Det er en bevidsthed, som også udspringer af skyld og skam. Det er en postkolonial bevidsthed, som vender sig mod en fortid, hvor Danmark har holdt slaver.« Klaus Rothstein har ikke et problem med, at fortidens sprogbrug ændrer sig i takt med samfundsudviklingen og en øget bevidsthed om fortidens fordomme og overgreb. Faktisk betragter han sproglige forskydninger som naturlige. »Man kan vel sige om n-ordet, at det oplever det samme, som rygning har gjort. Det bliver marginaliseret. Når unge mennesker engang i fremtiden får at vide, at det var normalt, at forældrene røg i bilen, mens børnene sad på bagsædet uden sikkerhedssele på, vil de spørge, om man har levet i oldtiden,« siger han. »Selv vi, der er vant til at opfatte os selv som progressive, må pludselig erkende, at vi rent faktisk er blevet reaktionære. Og det er bare tiden, der går. Det er ikke andet.« Andre gange skyder kritikerne af cancel culture og politisk motiveret censur til gengæld langt over målet, mener Klaus Rothstein og peger på kritikken af Gyldendal i 2019, da forlaget besluttede at udgive en version af Halfdan Rasmussens børnedigte uden ord som »hottentot« og »neger«. Klaus Rothstein betegner manøvren som »litterær purificering«. »Det gav et ramaskrig i medierne, der mente, at Gyldendal udsatte Halfdan Rasmussen for censur. Men det gjorde de ikke, fordi de vedligeholdt den oprindelige udgave, og så lavede de en renset udgave ved siden af,« siger han. »Det er efter min mening godt købmandskab. Det er ren og skær kommerciel logik. Du skal vide, hvor din kunde er, og så skal du give dem den vare, de gerne vil have.« Alligevel mener Klaus Rothstein, at noget har ændret sig afgørende med fremkomsten af sociale medier, hvor shitstorms og krav om kontant afregning risikerer at hagle ned over enhver, der træder ved siden af. Uanset afsenderens intentioner. »Man kan føle, at man er på den sikre side af sproget, på den sikre side af det sjove, på den sikre side af satiren, på den sikre side af det progressive. og så opdage, at det er du ikke længere, kammerat, for verden har flyttet sig, mens du kiggede den anden vej.« Klaus Rothstein har på egen krop mærket, hvordan sociale medier kan medvirke til at forstørre presset på den enkelte, der forsætligt eller ej forbryder sig mod den gode tone. I 2020 kommenterede Klaus Rothstein i ennote i WeekendavisenGyldendal-forfatteren Malou Aamunds fysiske lighed med forfatteren og sangeren Alberte Winding. »Hov, det er slet ikke Alberte! Hun ligner bare med det lyse hår og de fine linjer,« skrev Rothstein blandt andet i sin note. Klaus Rothsteins kritikere udlagde noten som udtryk for et kvindefjendsk fokus på kvindelige forfatteres udseende. I enklumme for netmediet P.O.V.anklagede filosoffen Helle Holm Clausen ham for at praktisere »mediesexisme« og betegnede ved samme lejlighed Weekendavisen som et »karlekammer«. Selv fastholder Klaus Rothstein, at noten var tænkt som satire over Gyldendals visuelle promovering af kendisser i forlagets kataloger. »Noten var magtkritisk mod Gyldendals markedsføring. Det var dens pointe. Det var der ingen, der opdagede,« siger han. »Min intention blev ikke forstået, sådan som jeg havde tænkt det. Men reaktionen er uforholdsmæssigt voldsom, fordi alting multiplicerer sig selv på sociale medier. Modstanden mobiliserer sig vanvittigt hurtigt. Og så kan man stå tilbage og føle sig tromlet flad. Der er kun én ting at gøre. Rejse sig op og sige og skrive, hvad man mener.« »Jeg håber, at vi i Danmark kan udvikle en meget, meget mere moderat kritisk bevidsthed, end det, vi ser i Sverige og USA,« siger Klaus Rothstein.Fold sammenLæs mereFoto: Søren Bidstrup. Når Klaus Rothstein er bekymret for en udvikling, der opstiller nye sproglige tabuer, kan det forekomme paradoksalt, at han i sit forord til bogen føler sig nødsaget til at indsætte en såkaldt »trigger warning«, en advarsel om forekomsten af ord, der kan virke stødende. »Når jeg citerer litteraturen i min bog, er der nogen, der vil mene, at jeg reproducerer sproglige voldshandlinger. Og det ønsker jeg jo ikke at gøre. Jeg ønsker ikke at være en voldsmand i andet led. Og derfor har jeg også skrevet sådan en trigger warning i bogen. Der er n-ord i den her bog, så bliv væk, hvis du ikke ønsker at blive konfronteret med det.« Hvem henvender din advarsel sig til? »Det ved jeg ikke. Men når jeg sætter den trigger warning ind, så er det også fordi, at jeg gerne på den måde vil vise, hvad der foregår derude, når bogforlag og streamingselskaber og andre overvejer, hvordan kan vi holde denne her klassiker ved lige? Hvordan kan vi genudgive denne her bog? Hvordan kan vi tilbyde denne her film eller serie til streaming, når den er fuld af fordomme og er fuld af racistiske stereotyper,« siger Klaus Rothstein. »Min pointe er: tilføj i stedet for at fjerne. Og der mener jeg helt konkret. Når du gerne vil udgive en klassiker, der har et sprog og et indhold, som er problematisk, men alligevel stadig er en klassiker, så tilføj forord, noter og efterskrift,« siger han. »Min konklusion er, at vi skal have en bevidsthed om litteraturen, og vi skal også have en åben og kritisk samtale om, hvad der var normativt engang, som er grænseoverskridende i dag. Men løsningen må altid ligge i at tilføje i stedet for at fjerne.« Når Klaus Rothstein i dag ser over Atlanten og Øresund, udtrykker han derfor et stille håb. »Jeg håber, at vi i Danmark kan udvikle en meget, meget mere moderat kritisk bevidsthed, end det, vi ser i Sverige og USA, hvor det er med karrieren som indsats, når universitetsundervisere tager fat i nogle af de her emner.«",
        "metadata": {
            "source": "https://www.berlingske.dk/debatinterview/klaus-rothstein-stiller-skarpt-paa-sorte-mennesker-i-dansk-kultur",
            "image_url": "https://berlingske.bmcdn.dk/media/cache/resolve/image_x_large/image/169/1698127/24483339-.jpg",
            "publication_time": "Lørdag d. 12. august 2023, kl. 15.28",
            "author": "Troels Heeger",
            "related_links": [],
            "attachments": []
        }
    }
}