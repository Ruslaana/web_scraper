{
    "version": "1.0",
    "document": {
        "id": "https://www_berlingske_dk/virksomheder/koreanere-koeber-danske-schades-for-taet-ved-kvart-milliard",
        "title": "Koreanere køber danske Schades for tæt ved kvart milliard",
        "content": "Schades er mest kendt for at producere bonruller, der bruges til kasseapparater og kreditkortmaskiner. Koreanske Hansol Paper, der er børsnoteret i Seoul, får med opkøbet ca. 25 pct. af det europæiske marked. »Vi har fundet en god køber. For Capidea har det været en fornuftig investering,« siger Erik Balleby Jensen, der er adm. direktør for Capidea. Han ønsker ikke at udtale sig om prisen. Men Schades har sandsynligvis kostet i nærheden af en kvart milliard kroner, vurderer Frederik Aakard, partner i Audon Partners, der rådgiver ved virksomhedshandler. »Jeg vil tro prisen ligger omkring 200-300 millioner kroner,« siger Frederik Aakard. Aktier i Hansol Paper bliver handlet til ca. 10 gange selskabets driftsindtjening. Ved samme multipel ville Schades koste 200 mio. kr. Men koreanerne har sandsynligvis betalt mere, fordi de får en række fordele ved at overtage det danske selskab. »Hansol Paper får adgang til det europæiske marked, og de to selskaber samarbejder i forvejen, og de får nogle synergier ud af købet,« siger Aakard. Schades har produktion i Danmark, Tyskland, Frankrig og England og salgskontorer i Belgien, Sverige og Finland. Virksomheden omsatte i 2012 for 634 millioner kroner og beskæftigede ca. 200 medarbejdere. Hansol Paper hører til blandt verdens største leverandører af specialpapir. Ud over bonruller producerer Schades også selvklæbende etiketter.",
        "metadata": {
            "source": "https://www.berlingske.dk/virksomheder/koreanere-koeber-danske-schades-for-taet-ved-kvart-milliard",
            "image_url": "https://berlingske.bmcdn.dk/media/cache/resolve/image_x_large/image/65/654264/6801667-schades-papir_business.jpg",
            "publication_time": "Fredag d. 13. september 2013, kl. 15.35",
            "author": "Lasse Friis",
            "related_links": [],
            "attachments": []
        }
    }
}