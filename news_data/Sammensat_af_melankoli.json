{
    "version": "1.0",
    "document": {
        "id": "https://www_berlingske_dk/boganmeldelser/sammensat-af-melankoli",
        "title": "Sammensat af melankoli",
        "content": "Der er en særlig atmosfære af øjeblikkets dybde over gamle familiefotografier. Vi kender det fra egne gemmer og fra sort-hvide fotos fundet hos antikvitetshandlere eller på loppemarkeder. Et sådant atmosfærefyldt familiefotografi sætter forfatterens fantasi i sving i svenske Sigrid Combüchens livskloge roman »Spild«, hvor forfatteren søger ansigter og kroppe for at kunne udfolde sin fortælling. Læseren suges ind i den velskrevne og sammenflettede fortælling, der dels udspiller sig i 1930erne og dels tager udgangspunkt i forfatterens nutidige situation i Sverige.  En brevveksling mellem forfatteren og den aldrende Hedda, der har genkendt sig selv på fotografiet omtalt i en af forfatterens romaner, giver romanen en flerstemmighed, der skærper læserens interesse. En lille løgn giver dynamik, idet forfatteren foregiver, at hun selv bor i det hus, hvor fotografiet i sin tid blev taget. Romanen bygger et indlevet og sanseligt portræt op af den unge Hedda, der er begavet og har »begær og blond sundhed«. Den levende og klartseende beskrivelse af det udtyndede forhold mellem forældrene, morens »panseridyl«, Heddas bekymring for den syge bror, hendes selvstændighedstrang, forelskelse og erotiske møde med den tiltrækkende og noget ældre Luigi og hendes spontane valg trækker læseren ind i et sitrende, følelsesmæssigt rum. Forskellige generationers kvindelige længsler afspejler sig i romanens fokus på valg i forbindelse med familieskabelse og selvrealisering. Bogen har overordnet blik for menneskelige handlingers uforudsigelighed og for sammenhængen mellem krop og psyke. Karakteristisk og med et glimt i øjet kædes kunstnerisk metode sammen med hverdagsagtige handlinger som i forbindelse med madlavning, hvor nøgleordene er »lede og koncentration«. Romanen løfter sig ved sin overbliksprægede helhed af på den ene side refleksioner over det pirrende forhold mellem fiktion og virkelighed og på den anden side melankolsk sanselig skildring af en ung kvindes følelsesmæssige reaktioner og psykiske sammensathed. Som forfatteren formulerer det, bygger man ikke fiktion op af nyproduceret materiale, men af ruinrester. Det er fornem og menneskevenlig romanarkitektur, Sigrid Combüchen skaber. Man fornemmer et stort rum omkring de menneskelige handlinger, både inden for og uden for fotografiets billedramme.",
        "metadata": {
            "source": "https://www.berlingske.dk/boganmeldelser/sammensat-af-melankoli",
            "image_url": "https://berlingske.bmcdn.dk/media/cache/resolve/image_x_large/image/65/659150/5203119-sammensat-af-melankoli.jpg",
            "publication_time": "Mandag d. 28. maj 2012, kl. 22.30",
            "author": null,
            "related_links": [],
            "attachments": []
        }
    }
}