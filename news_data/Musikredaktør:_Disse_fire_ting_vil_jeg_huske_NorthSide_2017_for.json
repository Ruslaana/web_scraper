{
    "version": "1.0",
    "document": {
        "id": "https://www_berlingske_dk/kultur/musikredaktoer-disse-fire-ting-vil-jeg-huske-northside-2017-for",
        "title": "Musikredaktør: Disse fire ting vil jeg huske NorthSide 2017 for",
        "content": "1. Regndans og mudderbadNorthSide 2017 startede og sluttede med en askegrå sommerhimmel, der åbnede for de helt store vandsluser. Allerede fredag faldt der over 20 mm. regn, der omgående transformerede festivalpladsen til en sejlende mudderpøl. Det var nu ikke fordi, at det lagde en dæmper på den eksalterede stemning under Run The Jewels-koncerten, hvor publikum tonsede rundt i den brune suppe, så de hvide sneakers aldrig bliver sig selv igen.  Senere så jeg to glade ungersvende dækket i mudder fra top til tå. Den slags løssluppenhed havde jeg forsvoret, at jeg skulle opleve på nysselige NorthSide. Så selvom regnen og mudderet selvfølgelig var en belastning, så var det også med til at vise festivalen og dens deltagere fra en ny og mere fandenivoldsk side. Fedt! Frank Ocean på Northside Festival.Fold sammenLæs mereFoto: Ida Guldbæk Arentsen. 2. Frustrerende Frank OceanÅrets helt store samtaleemne både før og efter koncerten var den amerikanske r&b-sanger Frank Ocean. Han er et af tidens med længder med interessante og toneangivende navne, og på grund af et par aflysninger andetsteds endte NorthSide-koncerten med at være hans første i tre år. Selvsagt et gigantisk scoop for den jyske festival.  Desværre kommer jeg - og rigtig mange andre - ikke til at huske tilbage på koncerten med glæde. For vi blev simpelthen ikke inviteret ind i det skrøbelige, lille rum, som Frank Ocean åbnede op for fra sin plads på et podium ude i menneskehavet. Jeg respekterer, at han har en helt særlig sensibilitet som menneske og kunstner - det er det, der gør hans musik så enestående - men det tenderede det arrogante og ekskluderende at optræde med et tydeligvis kunstnerisk modigt og teknologisk avanceret setup, som kun gav mening for de tusinde mennesker tættest på scenen. Hvad med alle os 25.000 andre på pladen? Et kæmpe antiklimaks. Thomas Helmig var lutter smil lørdag eftermiddag.Fold sammenLæs mereFoto: Ida Guldbæk Arentsen. 3. Helende HelmigJeg havde på forhånd godt spottet, at bookingen af Thomas Helmig kunne gå hen og blive en af årets helt store fester. Men at det ligefrem skulle stå tilbage som årets mest forløsende koncert, havde jeg alligevel ikke set komme. De store kunstnere på årets program var Frank Ocean og Radiohead, men det var Thomas Helmig, der løb med den folkelige sejr.  Det hænger sammen med flere ting: Helmig kom bagfra, og jeg tror næppe mange havde løst billet for at høre ham. Forventningen var, at det ville blive rimelig røvballet. Og så var det jo faktisk virkelig stramt eksekveret røvballe af den storsmilende Helmig og hans meget velspillende band. Koncerten var alt det, Frank Ocean ikke var aftenen før: Givende, generøs, iørefaldende, inkluderende. Solen skinnede sågar. Rykkede det ved noget? Nej. Var det stor kunst? Nej. Men det favnede og gjorde godt efter Franks frustrerende fadæse dagen før. Radiohead-forsanger Thom Yorke i aktion søndag aften.Fold sammenLæs mereFoto: Ida Guldbæk Arentsen. 4. Radiohead i regnenDe britiske veteraner i Radiohead byggede på sin vis bro mellem de to yderpoler søndag aften. Gruppen formår på én og samme tid at forene det kunstnerisk kompromisløse, det avancerede, nuancerede og smagfulde - alt det man kunne kalde det elitære - med en mere umiddelbar melodisk appel og refræner, der står som deciderede generations-hymner for alle os, der kan huske en tid, hvor man gladeligt betalte 149 kr. for en CD.  Jo, Radiohead er noget af det største i min verden, og måske netop derfor var forventningerne også skruet urealistisk højt op. De spillede formidabelt i den tunge, tunge aftenregn, men for mig løftede det sig aldrig helt op i de tårefremkaldende højder, som de gang på gang har ramt på plade. Derfor endte det samlede indtryk af NorthSide anno 2017 også som en rodet, våd og musikalsk uforløst affære. Med enkelte overraskende lyspunkter. Og masser af godt selskab. Trods alt.  ",
        "metadata": {
            "source": "https://www.berlingske.dk/kultur/musikredaktoer-disse-fire-ting-vil-jeg-huske-northside-2017-for",
            "image_url": "https://berlingske.bmcdn.dk/media/cache/resolve/image_x_large/image/14/140131/17535046-.jpg",
            "publication_time": "Mandag d. 12. juni 2017, kl. 13.00",
            "author": "Michael Charles Gaunt",
            "related_links": [],
            "attachments": []
        }
    }
}