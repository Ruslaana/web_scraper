{
    "version": "1.0",
    "document": {
        "id": "https://www_berlingske_dk/indland/erfaren-drabschef-peger-paa-tre-vigtige-beviser-i-usaedvanlig-sag-min",
        "title": "Erfaren drabschef peger på tre vigtige beviser i usædvanlig sag: »Min vurdering er, at man har en ualmindeligt stærk sag«",
        "content": "I dag sker det. Kulminationen på et år med efterforskning, 12 dage i retten og 37 vidneforklaringer om personlige oplevelser, mastesug, tape og dna. I dag skal Retten i Næstved tage stilling til, om den 33-årige mand fra Korsør er skyldig i særdeles voldsomme forbrydelser begået mod tre teenagepiger. Forsvarer og anklager har samlet hvert sit puslespil af beviser og fortalt hver sin historie om, hvordan det hele hænger sammen. To meget, meget forskellige forklaringer. For selvom tiltalte har erkendt at have bortført og forgrebet sig på en 13-årig pige fra Kirkerup sidste år, nægter han sig skyldig i langt det meste af det, han er tiltalt for. Han er blandt andet anklaget for: I Danmark er der en regel om, at det skal bevises ud over enhver rimelig tvivl, når en person skal kendes skyldig. Berlingske har gennemgået sagens beviser med den tidligere drabschef Bent Isager-Nielsen. Om tiltalte er skyldig eller ej, kan han ikke afgøre. Det afgøres alene af retten efter en samlet bedømmelse af alle sagens omstændigheder. Den tidligere drabschef understreger, at han alene udtaler sig på baggrund af det, der har været fremme i den massive mediedækning. Men baseret på det, man kan beskrive som en menneskealder i politiet, vurderer han, at anklagemyndigheden har en stærk sag. Når det kommer til opgør i retten, skiller Korsør-sagen sig ud, vurderer Bent Isager-Nielsen. Faktisk kalder han den helt usædvanlig. Blandt andet fordi den taler til en frygt, som han vurderer stort set alle danskere kan sætte sig ind i. »Alle drabssager kan skræmme os, men når man kan sige, at det kunne være vores veninde, vores barn, vores barnebarn, så eksploderer det,« siger han og tilføjer: »Der er tale om tre piger, hvor den ene har været udsat for det, der er værre, end den anden. Og én af dem overlevede ikke.« Emilie Meng. Og det er også i den del af sagskomplekset, at det helt store spørgsmål ifølge Bent Isager-Nielsen ligger. I sagen om pigen fra Kirkerup blev tiltalte taget på fersk gerning, da fire betjente stormede hans hus og fandt pigen bundet i et af værelserne. Her skal retten tage stilling til, om tiltalte bevidst påkørte hende, om han udsatte hende for fuldbyrdet voldtægt, og om han i sidste ende ville dræbe hende. I sagen fra Sorø, hvor en 15-årig efterskoleelev blev overfaldet, skal retten tage stilling til, om det var tiltalte, og om hans hensigt var at bortføre og frihedsberøve hende. Og hvor begge de sager efter den tidligere drabschefs mening er »godt belyst«, er der fortsat huller i sagen om Emilie Meng. For, som anklageren også har forklaret, er der fortsat meget, vi ikke ved i den sag. Hvad skete der præcis på Korsør Station, hvor hun sidst blev set i live? Hvad har hun præcis været udsat for? Hvor længe var hun i live? Til trods for de mange ubesvarede spørgsmål, vurderer den tidligere drabschef dog, at anklagemyndigheden har fremlagt en række stærke indicier. Her er de tre, der ifølge Bent Isager-Nielsen vejer tungest. Korsør-sagen blev behandlet over 13 dage ved Retten i Næstved. Derudover brugte de tre juridiske dommere og seks nævninge to dage på at votere.Fold sammenLæs mereFoto: Mads Claus Rasmussen. Grafik: Kristian Stauning. Da manden fra Korsør blev anholdt i sit hjem søndag den 16. april sidste år, gennemgik politiets efterforskere minutiøst mandens hus, hvor de fandt et spor, der potentielt kan være afgørende. I huset, hvor pigen blev holdt fanget, lå en kuffert, hvori der lå en rulle tape som dén efterforskere fra Sydsjælland- og Lolland Falsters Politi ifølge Berlingskes oplysninger har ledt efter i årevis. Tapen er særdeles interessant, fordi den er magen til den type, der var viklet rundt om halsen på Emilie Mengs lig, der blev fundet i en sø i Regnemarks Bakker ved Borup juleaftensdag 2016. På taperullen fandt man den afdøde piges dna, og en nærmere undersøgelse viste, at der var et match mellem brudfladen på taperullen og det stykke tape, der blev fundet på liget. Da det kom frem på en af de første dage i retssalen, gik der et sug igennem lokalet, og det kan Bent Isager-Nielsen levende forestille sig. »Det var det, der gjorde encold casevarm, og det er noget, som jeg vil vurdere vil vægte højt i rettens afgørelse,« siger den tidligere drabschef. Specialanklager Susanne Bluhm har i retten fastslået, at tapen er sagens »vigtigste bevis«. Alene dét sammenholdt med tiltaltes fantasier ville være nok til at rejse tiltale, har hun påstået. Selv har tiltalte forklaret, at han må have fundet tapen. Men ifølge anklagemyndigheden er det »næsten for tilfældigt«, at en person med tiltaltes sadistiske tendenser og seksuelle afvigelser, som en stor del af retssagen har handlet om, skulle finde lige netop den. Det har forsvarer Karina Skou boret i. »Kan man afvise, at det forholder sig på den måde?«spurgte hun i retten på dag 12. »At det ikke er sandsynligt, er ikke godt nok.« Men som Bent Isager Nielsen påpeger, kan et enkelt dna-bevis ikke stå alene. Og det gør det heller ikke. Emilie Meng forsvandt fra Korsør Station tidligt om morgenen 10. juli. Grafik: Kristian StauningFold sammenLæs mereFoto: Ida Guldbæk Arentsen. Det andet bevis, som Bent Isager-Nielsen peger på, blev fundet tæt på Emilie Mengs lig i Regnemarks Bakker nær Borup. Her opdagede politiets efterforskere en skriggul Netto-pose, der skulle vise sig at indeholde flere af pigens ejendele – blandt andet et par jeans. I første omgang lykkedes det ikke retsgenetikerne fra Københavns Universitet at finde brugbart dna på tøjet, men i efteråret 2020 blev en anden afdeling kontaktet. Center for Geogenetik på Københavns Universitet med dna-forsker Eske Willerslev i spidsen er kommet frem til, at det dna, der er fundet, godtkanstamme fra den 33-årige mand fra Korsør. Metoden, som professoren i evolutionsgenetik lavede, bliver normalt brugt til at give et indblik i fortiden millioner af år tilbage, og den har aldrig været prøvet ved de danske domstole. Tilbage står dog, at den inkriminerer den 33-årige tiltalte, og det, vurderer Bent Isager-Nielsen, er også et stærkt bevis. »Der er dna, der binder Emilie Meng til tiltaltes hjem og tiltalte til det sted, pigen blev fundet. Det hænger sammen nu,« påpeger han. Tiltalte selv kan ikke forklare, hvordan hans dna med høj sandsynlighed er havnet på pigens bukser. Og stod det til hans forsvarer, skulle Eske Willerslevs arbejde aldrig være blevet fremlagt i retten. Metoden er ikke blevet brugt i en dansk retssag før, og derfor mener hun, at risikoen for, at man lægger vægt på noget forkert, er ganske høj. Omvendt påpeger anklager, at der er fri bevisførelse i Danmark. Bent Isager-Nielsen vurderer, at alene spørgsmålet om, hvordan retten vurderer dna-metoden, gør, at sagen kan blive anket til landsretten. Om den godtages eller ej. Det sidste indicie, som Bent Isager-Nielsen vil fremhæve, er et sammensurium af fakta, som anklagemyndigheden har brugt til at sandsynliggøre, at tiltalte var på Korsør Station den aften, Emilie Meng forsvandt. Det er ifølge den erfarne drabschef en af sagens helt store svagheder, fordi der er så mange ubesvarede spørgsmål. Alligevel vurderer han, at anklagemyndigheden har gjort et overbevisende stykke arbejde. Natten til 10. juli klokken 23.38 – knap fire timer før Emilie Meng sidst blev set i live – købte tiltalte en Faxe Kondi og en Red Bull på en Q8-tankstation i Korsør. Det viser en kvittering, der er blevet vist op i retten. Samtidig har anklagemyndigheden gjort opmærksom på det, der vurderes at være en lys Hyundai i30, der blev registreret på Korsør Station den nat, pigen forsvandt. Samme model som den, manden fra Korsør havde på det tidspunkt. Selv har tiltalte forklaret, at han ikke kan huske, hvor han var i timerne omkring, at Emilie Meng forsvandt, hvilket hans forsvarsadvokat mener er helt naturligt, da det er otte år siden. »Han er ikke set på Korsør Station. Der er ikke noget, som placerer han på gerningsstedet,« sagde hun, da hun forklarede sit syn på sagen. »Der er ingen teledata eller noget. Ingen har set ham. Han har været der fire timer før, og det er helt uden betydning, mener jeg.« Emilie Mengs lig blev fundet i en sø i Regnemarks Bakke nær Borup. Foto: Mads Claus Rasmussen Grafik: Kristian StauningFold sammenLæs mere Snart finder vi ud af, om de tre indicier, som Bent Isager-Nielsen vurderer er de vigtigste, sammenholdt med sagens øvrige forhold er nok til at tiltalte bliver dømt. »Min vurdering er, at man har en ualmindeligt stærk sag,« siger den tidligere drabschef og tilføjer: »Der er nærmest en overflod af indicier, hvad angår Emilie Meng. Mange af dem er gode alene, og nu står de nærmest i kø for at overhale hinanden.« Derudover peger han på modus, tiltaltes stil. »Han har erkendt at have bortført og forgrebet sig på pigen fra Kirkerup. Selvfølgelig kan man ikke blive dømt i en sag for noget, man tidligere har gjort, eller hvad man skriver om i sine noveller, der tidligere har været fremme, men det siger alligevel noget om, hvilken slags person tiltalte er, og hvad han er i stand til,« siger Bent Isager-Nielsen og tilføjer: »Og den del understreges tilsyneladende af konklusionen i den mentalundersøgelse, der er foretaget af ham.« I sidste ende er det dog op til retten at vurdere, hvor sagen står, og om den 33-årige mand fra Korsør kendes skyldig. Ikke bare i drabet på Emilie Meng, men om han kendes skyldig i særdeles voldsomme forbrydelser begået mod tre teenagepiger. Én fra Kirkerup. Én fra Sorø. Og én fra Korsør. Klokken 10 bliver der afsagt skyldkendelse. Klokken 15 falder der dom. FAKTADet er han tiltalt forAnklageskriftet mod manden fra Korsør er langt og rummer flere detaljer end dem, Berlingske vil skrive om.Her er de mest centrale.At have bortført, voldtaget og dræbt 17-årige Emilie Meng, der forsvandt fra Korsør Station i sommeren 2016.At have truet en 15-årig pige fra en efterskole i Sorø i november 2022 med kniv og efterfølgende forsøgt at frihedsberøve hende med henblik på voldtægt.At have påkørt og bortført en 13-årig pige fra Kirkerup i april 2023, da hun cyklede på sin avisrute. Pigen blev dernæst holdt fanget i mere end et døgn og udsat for blandt andet voldtægt, grov vold og forsøg på drab.Den 33-årige mand nægter at have dræbt og voldtaget Emilie Meng, ligesom han nægter at have truet efterskoleeleven fra Sorø. Det forhold ville han som det eneste heller ikke svare på spørgsmål om i løbet af de første dage i retssagen.Hvad angår den 13-årige pige fra Kirkerup, er det en anden sag. Han erkender at have bortført hende og udsat hende for overgreb og vold. Dog nægter han sig skyldig i bevidst at have kørt hende ned og forsøgt at dræbe hende.FOLD UD Anklageskriftet mod manden fra Korsør er langt og rummer flere detaljer end dem, Berlingske vil skrive om. Her er de mest centrale. Den 33-årige mand nægter at have dræbt og voldtaget Emilie Meng, ligesom han nægter at have truet efterskoleeleven fra Sorø. Det forhold ville han som det eneste heller ikke svare på spørgsmål om i løbet af de første dage i retssagen. Hvad angår den 13-årige pige fra Kirkerup, er det en anden sag. Han erkender at have bortført hende og udsat hende for overgreb og vold. Dog nægter han sig skyldig i bevidst at have kørt hende ned og forsøgt at dræbe hende. ",
        "metadata": {
            "source": "https://www.berlingske.dk/indland/erfaren-drabschef-peger-paa-tre-vigtige-beviser-i-usaedvanlig-sag-min",
            "image_url": "https://berlingske.bmcdn.dk/media/cache/resolve/image_x_large_vertical/image/181/1810071/24736909-emilie-meng-forsvandt-tidligt-om-morgenen-10-juli.jpg",
            "publication_time": "Fredag d. 28. juni 2024, kl. 08.08",
            "author": "Anne Meisner Synnestvedt",
            "related_links": [],
            "attachments": []
        }
    }
}