{
    "version": "1.0",
    "document": {
        "id": "https://www_berlingske_dk/oekonomi/aarets-stoerste-klimastatus-kun-et-ud-af-42-omraader-holder-tidsplanen",
        "title": "Årets største klimastatus: Kun ét ud af 42 områder holder tidsplanen",
        "content": "I 2015 indgik de 196 medlemslande i FNs klimakonvention (UNFCCC) en juridisk bindende klimaaftale – Parisaftalen. Målsætningen er klar: Temperaturstigninger skal begrænses til 1,5 grader, hvilket førende eksperter og forskere har fastslået vil få katastrofale konsekvenser globalt. Men der er stadig en meget lang vej at gå. Den 30. november skydes klimakonferencen COP28 i gang i Dubai, og som optakt til denne er den nok mest omfangsrige analyse udkommet: »State of Climate Action 2023«. Med udgangspunkt i den 244 sider lange analyse harClimate Action Trackerlavet en oversigt, der viser, at kun 1 ud af 42 såkaldte fremskridtsfaktorer overholdes. De 42 faktorer er områder, der skal forbedres, hvis man skal opnå den bindende målsætning om 1,5 graders begrænsning inden for rækkevidde i 2030. De tæller blandt andet: landbrug, skovfældning, elbiler, madvarespild, omstilling af industrien, finansiering af den grønne omstilling og meget andet. Berlingske har set nærmere på tre overordnede kategorier, som analysen belyser. Der er positive tendenser at spore, når det gælder kulstoffrie energikilder, mens udfasningen af fossile brændstoffer stadig halter. Opnåelse af målene for kulstoffri energi kræver dog dramatisk accelererede fremskridt inden for sol- og vindenergi. Den globale andel af sol- og vindenergi i elproduktionen er vokset med et årligt gennemsnit på 14 procent mellem 2017 og 2021. For at nå 2030-målene bør tallet stige med 24 procent årligt. I perioden 2010-2015 oplevede Danmark den næsthurtigste femårige periode med vækst i sol- og vindandel af elektricitet, der nogensinde er set i verdenshistorien. Også udfasningen af kul og gas skal øges betydeligt. Med 2.400 kulfyrede kraftværker i drift globalt og yderligere 530 planlagte er det nødvendigt at nedlægge omkring 240 kraftværker årligt frem til 2030 for at opfylde Parisaftalens mål. I Danmark har vi fire kulfyrede kraftværker, hvor det var planlagt at lukke dele af tre af dem som en del af denne udfasning. Dette blev imidlertidudskudti 2022 på grund af frygten for en energikrise i forbindelse med Ruslands invasion af Ukraine. Der skal ske drastiske ændringer globalt, hvis man skal nå klimamålene på området. Analysen påpeger, at manglende fremskridt truer med at bringe de fleste fødevare- og landbrugsmål uden for rækkevidde. Forbedringer i afgrødeudbyttet, der refererer til mængden af landbrugsprodukter, såsom korn, frugter eller grøntsager, der høstes pr. arealenhed, skal accelerere mere end ti gange hurtigere for at opfylde målet om at begrænse opvarmningen til 1,5 grader celsius. Samtidig skal indsatsen for at reducere drivhusgasemissioner pr. kalorie fra mad accelerere tre gange i dette årti. Rapporten vurderer, at man kan mindske udledningen af drivhusgasser markant inden for fødevaresektoren, hvis man kan halvere mængden af madspild inden 2030 og reducere forbruget af oksekød, lam og geder markant. Disse forandringer skal dog ske otte gange hurtigere for at følge en bæredygtig kurs. I Danmark udleder landbruget omkring 10,6 millioner ton CO2årligt, hvilket svarer til 22,4 procent af Danmarks samlede udledning. I disse uger diskuteres en eventuel CO2-afgift på landbruget herhjemme, hvilket står skrevet som en del af regeringsgrundlaget. Frygten blandt partier som Danmarksdemokraterne er, at udledningerne samt indtjening blot vil rykke til andre dele af verden, hvis man begrænser dem herhjemme. Det er i denne kategori, at vi finder den eneste fremskridtsindikator, hvor det ser ud til, at vi kan nå klimamålene: Salget af elektriske personbiler er faktisk på vej til at nå det 1,5 grader celsius-tilpassede mål for 2030. Men stigende indkomster og øget rejselyst efter corona har øget antallet af rejser og andelen af bilejere globalt, hvilket driver en stabil vækst i drivhusgasudledning fra transport. Andelen af bilejere på verdensplan steg eksempelvis fra omkring 240 køretøjer pr. 1.000 mennesker i 2015 til næsten 280 køretøjer pr. 1.000 mennesker i 2020. Dermed går en af indikatorerne, der måler antallet af kilometer kørt i personbiler, i den modsatte retning, hvis man altså skal nå klimamålene. Med de 4.800 nyregistrerede elbiler i august er der nu 159.700 elbiler i Danmark, svarende til 5,7 procent af alle personbiler, viser tal fraDanmarks Statistik. Danskernes rejselyst stiger dog også, hvor der denne sommer blevet slået flere rekorder. Vi kunne blandt andet påBerlingskeskrive om, at danskernes kortomsætning i flyselskaber er steget med 50 procent i juli 2023 sammenlignet med juli i 2019, selvom der kun var en procentvis stigning på 3,7 procent fra juli 2019 til juli 2023 på flybilletter.",
        "metadata": {
            "source": "https://www.berlingske.dk/oekonomi/aarets-stoerste-klimastatus-kun-et-ud-af-42-omraader-holder-tidsplanen",
            "image_url": "https://berlingske.bmcdn.dk/media/cache/resolve/image_x_large/image/173/1736174/24572494-p-billedet-ses-et-kulkrftvrk-i-sydafrikaet-ku.jpg",
            "publication_time": "Tirsdag d. 14. november 2023, kl. 16.41",
            "author": "Rasmus Ove",
            "related_links": [],
            "attachments": []
        }
    }
}