{
    "version": "1.0",
    "document": {
        "id": "https://www_berlingske_dk/indland/irmas-lukning-sender-populaer-laeskedrikfirma-i-konkurs",
        "title": "Irmas lukning sender populær læskedrikfirma i konkurs",
        "content": "Da det dansk-amerikanske vennepar Line Hoff og Eric Sponseller grundlagde Læsk for otte år siden, var ambitionerne for den økologiske kombucha tårnhøje. Og både milliardær Martin Møller Nielsen og tv-kokken Claus Meyer troede da også så meget på læskedrikken, at de investerede millionbeløb i firmaet. Men efter flere år med røde tal på bundlinjen må Læsk nu kaste håndklædet i ringen. Det fremgår af et dekret iStatstidende. Tilbage i august forklarede administrerende direktør og medstifter Line Hoff, at man har været udfordret af de stigende råvarepriser. Dråben, der til sidst fik bægeret til at flyde over, skete i november-december, da salgstallene svigtede, siger hun nu til medietFødevareWatch. »Vi har været enormt ramt af, at Irma og kædens omkring 70 butikker er lukket. Det har været en af de udefrakommende ting, som vi bare ikke har kunnet forsvare os imod,« siger Line Hoff og uddyber: »Vi har ikke bare mistet en kunde, vi har mistet vores største.« Også de kolde vintertemperaturer har påvirket salgstallene, samtidig med at selskabet manglede likviditet. Line Hoff beskriver beslutningen som rettidig omhu. De ønskede at bremse i tide, inden det blev på bekostning af kreditorerne. Hvad der kommer til at ske herfra, er op til advokat og kurator Anders Ørskov Melballe. Han oplyser til FødevareWatch, at man arbejder på et hurtigt salg af Læsks aktiver, og at der allerede er flere, der har vist interesse. I seneste regnskab for 2022 havde Læsk et underskud på 458.000 kroner efter skat. Det var en stor forbedring fra året inden, hvor underskuddet lød på lidt over tre millioner kroner.",
        "metadata": {
            "source": "https://www.berlingske.dk/indland/irmas-lukning-sender-populaer-laeskedrikfirma-i-konkurs",
            "image_url": "https://berlingske.bmcdn.dk/media/cache/resolve/image_x_large_vertical/image/175/1753677/24613332-lsk-blev-stiftet-tilbage-i-2016-nu-er-det-det-da.jpg",
            "publication_time": "Fredag d. 12. januar 2024, kl. 15.37",
            "author": "Sidsel Lyhne Jensen",
            "related_links": [],
            "attachments": []
        }
    }
}