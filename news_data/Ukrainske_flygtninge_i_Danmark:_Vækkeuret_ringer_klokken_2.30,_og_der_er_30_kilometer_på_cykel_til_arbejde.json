{
    "version": "1.0",
    "document": {
        "id": "https://www_berlingske_dk/metropol/ukrainske-flygtninge-i-danmark-vaekkeuret-ringer-klokken-230-og-der-er-30",
        "title": "Ukrainske flygtninge i Danmark: Vækkeuret ringer klokken 2.30, og der er 30 kilometer på cykel til arbejde",
        "content": "Hver morgen klokken 2.30 ringede vækkeuret hjemme hos Igor Levin i Ballerup, og så satte han sig ellers op på elcyklen og kørte cirka 30 kilometer til Tårnby for at møde på arbejde klokken 5. Uret ringer stadig tidligt hjemme hos Igor Levin, han møder stadig klokken 5 i Tårnby, men han har nu fået købt sig en bil, og dermed slipper han for hver eneste dag at stå helt så tidligt op og cykle omkring 60 kilometer til og fra arbejde. Igor Levin er en af de mange ukrainske flygtninge, der ikke alene har fundet vej til Danmark, men også har fundet arbejde i Danmark. Således er omkring 60 procent af de 18-66-årige ukrainere på ophold i Danmark i forbindelse med særloven om ukrainske flygtninge i beskæftigelse som lønmodtagere, fremgår det afDet Nationale Integrationsbarometer. Og der er »virkelig god brug for dem ude i virksomhederne«, som arbejdsmarkedschef i Dansk Erhverv, Peter Halkjær, formulerer det. Alene på en arbejdsplads som Igor Levins er der i dag ni ansatte ukrainere. De fleste er som han fastansatte, mens nogle er i en måneds praktik, inden de kan blive fastansat. Mens byen stadig ikke er vågnet, kører de fra Tårnby ind til København, hvor de som specialarbejdere klædt i orange for virksomheden Arkil sørger for at renholde byens fortove. Igor Levins arbejdsdag med fejemaskinen begynder klokken 5.Fold sammenLæs mereFoto: Niels Ahlmann Olesen. »Det er godt arbejde,« siger 31-årige Igor Levin, der kom til Danmark i 2023 og efter praktik samme år blev fastansat i Arkil. Han bor dog stadig midlertidigt på et mindre værelse i Ballerup anvist af kommunen med kone og barn. Han ville gerne finde noget større og noget fast, men »det er dyrt«, som han siger. I Arkil er de også glade for ukrainerne. »De er dygtige, arbejdsomme og vigtigst af alt, så er de stabile,« lyder det fra entrepriseleder i Arkil, Christian Gottschalck Jacobsen. Der er dog også udfordringer, som der ikke er med danske ansatte. »Vi hjælper dem med alt lige fra opholdstilladelser, breve fra kommunen og skat. Det er svært for dem, så der må vi hjælpe med ting, som man aldrig behøvede at hjælpe en dansker med,« siger assistent i Arkil, Lone Jensen. Ivan Kabaev kom til Danmark i 2022 og bor i dag på Nørrebro.Fold sammenLæs mereFoto: Niels Ahlmann Olesen. 28-årige Ivan Kabaev har også været fastansat i Arkil siden 2023, efter at han kom til Danmark i 2022. Han bor i dag i egen lejlighed på Nørrebro med sin kæreste, men det har ikke altid været lige let at falde til Danmark og finde fodfæste på arbejdsmarkedet. Ikke mindst sproget er et problem. Han gætter på, at det er en af forklaringerne på, at mange af ukrainerne er beskæftiget med ufaglært eller manuelt arbejde. »Vi har svært ved at kommunikere på dansk,« siger han på engelsk og bliver suppleret af sin kollega Denys Rybalchenko, der ligeledes kom til Danmark efter den russiske invasion af Ukraine for snart tre år siden: »Det er svært med sproget, og jeg vil gerne på sprogskole, men med det her arbejde er jeg træt om aftenen.« 32-årige Denys Rybalchenko bor i dag i egen lejlighed på Amager med kone og barn. Peter Halkjær bekræfter, at mange af ukrainerne har fundet beskæftigelse inden for servicefag som detailhandel, rengøring og hotel- og restaurationsbranchen. »Mangel på arbejdskraft fylder meget ude i virksomhederne, og der er de ukrainske flygtninge selvfølgelig kommet til landet på en ulykkelig baggrund, men når det er sagt, så er der virkelig god brug for dem ude i virksomhederne,« siger han. Denys Rybalchenko kommer fra Kherson i det sydlige Ukraine.Fold sammenLæs mereFoto: Niels Ahlmann Olesen. Peter Halkjær tilføjer, at ukrainerne har en arbejdskultur, der minder om den danske, hvor der er tradition for, at både mænd og kvinder uddanner sig og går på arbejde. »Det kræver også, at der er et ønske om at bidrage og være aktive på arbejdsmarkedet. Vi kan se – særligt for kvindernes vedkommende – at de kommer fra en kultur, hvor de er vant til at arbejde, tage en uddannelse og tage ansvar,« siger han: »Det er naturligt for dem, at det at være i Danmark også indebærer, at man skal have et arbejde.« Peter Halkjær beklager dog, at der er så store forskelle på, i hvor høj grad det er lykkedes kommunerne at få de ukrainske flygtninge i arbejde. Eksempelvis er det 71 procent i Glostrup, mens det i nabokommunen København er 45 procent. »Det er megaærgerligt at se de her forskelle, især fordi vi for så sent som cirka tre uger siden har fået nye tal fra Beskæftigelsesministeriet, der viser, at der fortsat er udbredt mangel på arbejdskraft i alle dele af lande,« siger han: »Der er et element af, at man i nogle dele af landet er markant bedre til at løfte den her integrationsopgave, end i andre dele af landet.«  Den nuværende særlov for ukrainerne og dermed deres opholdstilladelser udløber sidst i marts næste år. Peter Halkjær håber dog, at mange af ukrainerne bliver længere end det. Enten på permanent ophold eller på en af de erhvervsordninger, der tillader dem at blive og arbejde i landet. »Vi forsøger at skabe nogle gode rammer for, at de ukrainere, som er blevet godt integreret i Danmark, skal have nogle rigtig gode muligheder for at blive, hvis de har et ønske om det,« siger han. ",
        "metadata": {
            "source": "https://www.berlingske.dk/metropol/ukrainske-flygtninge-i-danmark-vaekkeuret-ringer-klokken-230-og-der-er-30",
            "image_url": null,
            "publication_time": "Mandag d. 13. januar 2025, kl. 10.23",
            "author": "Jens Ejsing",
            "related_links": [],
            "attachments": []
        }
    }
}