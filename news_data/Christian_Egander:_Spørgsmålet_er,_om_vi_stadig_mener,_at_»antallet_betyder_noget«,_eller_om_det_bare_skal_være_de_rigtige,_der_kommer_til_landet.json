{
    "version": "1.0",
    "document": {
        "id": "https://www_berlingske_dk/kommentatorer/christian-egander-spoergsmaalet-er-om-vi-stadig-mener-at-antallet",
        "title": "Christian Egander: Spørgsmålet er, om vi stadig mener, at »antallet betyder noget«, eller om det bare skal være de rigtige, der kommer til landet",
        "content": "Er indvandringspolitikken på vej tilbage i dansk politik? Noget tyder på det. Hvis der er én ting, der har været bred enighed om gennem flere år, er det, at udlændingepolitikken har mistet meget af sin betydning. Det har den på to måder. Vælgerne opfatter ikke længere udlændingepolitik som særlig vigtigt. Samtidig har det længe været god latin at konstatere, at udlændingepolitikken har mistet evnen til at flytte vælgere over midten. Socialdemokratiet formåede at neutralisere udlændingepolitikken ved at rykke mod midten. I dag har partiet givet nøglerne til rigets port til Kaare Dybvad, som ingen vil beskylde for at være en udlændingepolitisk slapper. Alligevel er der en bevægelse i vælgernes opfattelse. Ifølge tal fraEpinion for Altingetvar det kun 25 procent af vælgerne, der i december 2022 mente, at de borgerlige var bedst til at varetage udlændingepolitikken. 28 procent mente, at en regering på midten var, mens 23 procent mente at en regering til venstre for midten ville være bedst. I dag er billedet drastisk forandret, idet hele 40 procent af vælgerne mener, at en blå regering ville være bedst. Kun 12 procent peger på midterregeringen. Socialdemokratiet har bundet sig til Moderaterne, og det kan give dem et problem i det øjeblik, udlændingepolitikken igen opfattes som vigtig. Også Dansk Folkeparti har grebet muligheden. Sidste sommer udgav partiet »Hjemrejseudspil«, der blandt andet med omfavnelsen af begrebet »remigration«, »en række forbud mod islamisk levevis« og et forslag om at sætte parentes om alle statsborgerskaber uddelt de sidste 20 år skærpede partiets udlændingepolitiske profil. Det har om ikke andet givet partiet et grundlag for en vedvarende kritik af Socialdemokratiet ikke mindst på sociale medier. Målet er at afsløre det, som i DFs øjne er partiets udlændingepolitiske bluff. »Socialdemokratiet har solgt fædrelandet,«lød det fra DFs Mikkel Bjørn Sørensen, der pegede på, at indvandringen fra Mellemøsten faktisk er steget markant under Mette Frederiksen. Kaare Dybvad (billedet) advarede forleden mod de borgerliges forkærlighed for øget arbejdskraftsindvandring, som udfordrer den lokale sammenhængskraft og de offentlige kasser.Fold sammenLæs mereFoto: Mathias Svold. Men som politisk kommentatorErik Holstein har påpeget i Altinget, er der også en åben flanke for kritik af den borgerlige udlændingepolitik. Når indvandringen fra Mellemøsten er steget, skyldes det nemlig øget arbejdskraftindvandring. Den vil de borgerlige meget gerne forøge efter udtrykkeligt ønske fra blandt andet Dansk Erhverv,som gerne vil undgå, at vi bliver et »lille stammefolk«.Socialdemokratiet kan sige, at en stemme på DF er en stemme på LA, De Konservative og Støjberg, der alle er positive over for arbejdskraftsindvandring. Det var den front, Kaare Dybvad skred frem over forleden iAvisenDanmark, hvor han advarede mod de borgerliges forkærlighed for øget arbejdskraftsindvandring, som udfordrer den lokale sammenhængskraft og de offentlige kasser. Den slags udfordringer bliver kun værre, hvis LA, Konservative og De Radikale får held med at gøre det lettere at tiltrække lavtlønnet udenlandsk arbejdskraft. »Det bliver et gedemarked,« konstaterede Dybvad. I forhold til DF erbudskabetlige så klart: Hvis problemet er stigning i mellemøstlig arbejdskraftsindvandring, så bliver det kun værre med en borgerlig regering. Det borgerlige svar? De Konservativepeger på, at det kun er godt, at »danskerne har internationale kolleger« (som det hedder, når hele arbejdsmarkedet ligner frokoststuen i et konsulentbureau), og at problemet alene er kriminelle indvandrere. Dem vil De Konservative i øvrigt smide ud ved at »udfordre konventionerne«. Det er, ifølge Mona Juul, »det nødvendige næste skridt i udlændingedebatten.« Liberal Alliance lancerede for nyliget udlændingepolitisk udspilpakket med værdi-, rets- og integrationspolitik, men midt i det hele også en øgning af tilstrømningen af lavtlønnet udenlandsk arbejdskraft. Tricket er her, at man vil sortere i, hvilke lande denne arbejdskraft så må komme fra. Løser det problemet? Ja, hvis det har gang på jord, vil det betyde, at vi kan undgå arbejdskraftsindvandring fra Mellemøsten, som danskerne grundlæggende er imod. Men i forhold til at skabe et parallelt arbejdsmarked af lavtlønnede udlændinge og lokale udfordringer, gør det næppe. Hvem der vinder dysten om udlændingepolitikken, handler altså i høj grad om, hvorvidt vi stadigvæk mener, at »antallet betyder noget«, eller om vi nu synes, det er lige meget, så længe det er de rigtige, der kommer til landet. Ja, og så må vi håbe, at vi ikke ombestemmer os om ti år, når konsekvenserne af de valg, vi træffer nu, bliver synlige. Sådan plejer det at gå. Christian Egander Skov er ph.d., forfatter til bogen »Borgerlig krise«, konsulent ved Tænketanken Prospekt og redaktør på Årsskriftet Critique. ",
        "metadata": {
            "source": "https://www.berlingske.dk/kommentatorer/christian-egander-spoergsmaalet-er-om-vi-stadig-mener-at-antallet",
            "image_url": "https://berlingske.bmcdn.dk/media/cache/resolve/image_x_large/image/191/1914736/24937850-christian-egander-skov-fotograferet-i-kongens-have.jpg",
            "publication_time": "Mandag d. 28. april 2025, kl. 09.28",
            "author": "Christian Egander Skov",
            "related_links": [],
            "attachments": []
        }
    }
}