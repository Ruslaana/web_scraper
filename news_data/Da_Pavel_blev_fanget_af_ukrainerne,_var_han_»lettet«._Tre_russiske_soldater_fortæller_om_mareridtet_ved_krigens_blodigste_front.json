{
    "version": "1.0",
    "document": {
        "id": "https://www_berlingske_dk/internationalt/da-pavel-blev-fanget-af-ukrainerne-var-han-lettet-tre-russiske",
        "title": "Da Pavel blev fanget af ukrainerne, var han »lettet«. Tre russiske soldater fortæller om mareridtet ved krigens blodigste front",
        "content": "De har udkæmpet det blodigste slag i en snart to år lang krig. De er endt i fjendens arme. Nu taler de. I et interview medThe Wall Street Journalgiver tre russiske soldater, fanget af ukrainske styrker under intense kampe i det østlige Ukraine, et unikt og gruopvækkende indblik i livet på krigens mest blodige front. Den amerikanske avis bringer kun krigsfangernes fornavne. De udtaler sig frivilligt – men under den særlige omstændighed, at de altså er tilfangetaget af ukrainere. Berlingske har ikke haft mulighed for selvstændigt at bekræfte avisens oplysninger og mændenes udtalelser. Krigsfangerne i den midlertidige facilitet beskrives som mænd i 30erne og 40erne. Når de er blevet flyttet til en mere permanent lokation, står de over for indespærring på ubestemt tid. Alligevel udtrykker nogle af dem ifølge avisen en form for lettelse. For dem er blodbadet i Avdijivka forbi. Intense kampe har i flere måneder raseret ved den østlige ukrainske by. Så intense, at den er blevet omtalt som »det nye Bakhmut«, hvor krigens mest brutale slag sidste år blev udkæmpet.  Avdijivka er næsten lagt i grus – men strategisk vigtig for både Rusland og Ukraine. Den beskrives som porten til Donetsk, som har været under russisk belejring i en længere periode. Kan russerne erobre kontrollen over byen, vil det gøre det sværere for ukrainerne at genvinde kontrollen over Donetsk. Og så ville det være en propagandasejr for Ruslands præsident, Vladimir Putin, ovenpå en ukrainsk modoffensiv med undervældende resultater. Denne uge har russiske styrker yderligere intensiveret sine bestræbelser på at overtage Avdijivka, som næsten er omringet. Det bekræfter både russiske og ukrainske myndigheder. Prisen har været høj. Rusland har foreløbigt mistetenorme mængder af soldaterog materiel for marginale fremrykninger. Ifølgebritiske efterretningerer antallet af russiske soldater, der bliver dræbt under den nuværende offensiv, formentlig det største under hele krigen. Kampene i Avdijivka var »et dyrisk mareridt« siger Sergei, en tidligere russisk fabriksarbejder, som meldte sig til den russiske hær i oktober. Hans motivation var penge. Hans gamle job, fortæller han, betalte 30.000 rubler om måneden, svarende til lidt over 2.000 danske kroner. I hæren blev han tilbudt 100.000 rubler. Hans militære træning bestod mest af småopgaver såsom at samle grene op, fortæller han til The Wall Street Journal. Førstehjælpslektionerne var mestendels teoretiske. Den reelle kampforberedelse bestod i at affyre to magasiners ammunition. Sergei troede, at han skulle køre lastbiler et stykke bag fronten. I stedet blev han sendt direkte til Avdijivka med en enhed, der blev beordret til at angribe ukrainske linjer på byens nordlige flanke. Han beskriver, hvordan angrebet blev drevet tilbage af ukrainske pansrede køretøjer. Hvordan enheden trak sig tilbage og efterlod sig et spor af døde mænd på mudrede marker. Sergei blev såret, fortæller han, men hurtigt sendt tilbage til frontlinjen. Da han i slutningen af november blev fanget, var han »lettet«: »Jeg ønsker ikke at se dette mareridt længere.« I omkring to måneder har kampene i den østukrainske by Avdijivka været krigens hårdeste.Fold sammenLæs mereFoto: Rfe/Reuters/Ritzau Scanpix. En tidligere maskinfører, Pavel, fortæller, at han i slutningen af sidste år blev indkaldt til militær tjeneste under præsident Putins første delvise mobilisering. »Mit valg var at komme hertil, få en bøde eller komme i fængsel,« siger han. Pavel fortæller, at han tilbragte mange måneder bag fronten i det nordøstlige Ukraine. Her så han ikke megen kamp, men frygtede store ukrainske droner, der summede i mørket. Dette efterår blev Pavels enhed sendt til fronten i Avdijivka. Her blev delingen beordret til at krydse togsporene nord for byen og indtage skyttegrave, fortæller han. Mange af de russiske køretøjer blev ramt af artilleri, længe før de nåede frem. Både på vejen og i skyttegravene led delingen tab, før den blev afløst. På én dag mistede delingen 65 ud af 100 mænd, siger Pavel. Han skyder skylden på befalingsmændenes taktik og på soldaternes manglende træning. Pavel fortæller, at han blev beordret tilbage til det omstridte område nær skinnerne for at hjælpe med at hente sårede soldater. Han og en anden soldat fór vild og endte ved en ukrainsk position, hævder han. Ukrainske soldater ved fronten i Avdijivka 8. november.Fold sammenLæs mereFoto: Rfe/Reuters/Ritzau Scanpix. Andrei, som er tidligere bankmand, fortæller, at han meldte sig frivilligt til den russiske hær, hvor mange af hans slægtninge tidligere har tjent. Han hævder at have troet, at han ville ende i en reserveenhed, fordi han har en hjertesygdom. I stedet blev han sendt til fronten. I Avdijivka beskriver han, hvordan han sammen med 11 andre russiske soldater rykkede frem i et panseret køretøj. De ramte en mine. Halvdelen blev ifølge Andrei dræbt. Selv blev han hårdt ramt af en hjernerystelse og lå på jorden en hel nat, før han fandt energien til at vakle tilbage til basen. Tre uger senere var han tilbage i en skyttegrav, hvor mænd omkring ham blev dræbt. »Jeg fór vild,« siger Andrei til The Wall Street Journal. »Jeg så to soldater og bad om vand. De var ukrainere.« De russiske befalingsmænds insisteren på at sende sårede soldater tilbage til fronten giver lav moral, mener Andrei, der også kalder tabene på begge sider »uretfærdige«. Der er næsten ingen indbyggere tilbage i Avdijivka.Fold sammenLæs mereFoto: Rfe/Reuters/Ritzau Scanpix. Alle tre soldater hævder ifølge The Wall Street Journal at være havnet i ukrainske hænder ved en fejl. Frivillig overgivelse er en forbrydelse i Rusland. Men flereøjenvidner, soldater og hjælpeorganisationerhar berettet om en moral i frit fald i den russiske hær. Om et stigende antal soldater, der nægter at slås eller ligefrem deserterer fra deres enhed. USA meldte for en måned siden om efterretninger om, at russisk militær er begyndt at henrette deres egne for ikke at adlyde ordrer. At kommandører truer med at udslette hele enheder, hvis de trækker sig fra ukrainske artilleriangreb. »De er villige til at skyde deres egne for ikke at adlyde ordrer. Det siger noget om desperationen,« sagde John Kirby, der er talsmand for USAs Nationale Sikkerhedsråd, i slutningen af oktober.",
        "metadata": {
            "source": "https://www.berlingske.dk/internationalt/da-pavel-blev-fanget-af-ukrainerne-var-han-lettet-tre-russiske",
            "image_url": null,
            "publication_time": "Torsdag d. 30. november 2023, kl. 20.10",
            "author": "Anne Baungaard",
            "related_links": [],
            "attachments": []
        }
    }
}