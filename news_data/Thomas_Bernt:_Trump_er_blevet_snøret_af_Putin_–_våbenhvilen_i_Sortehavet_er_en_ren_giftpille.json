{
    "version": "1.0",
    "document": {
        "id": "https://www_berlingske_dk/kommentar/thomas-bernt-trump-er-blevet-snoeret-af-putin-vaabenhvilen-i-sortehavet",
        "title": "Thomas Bernt: Trump er blevet snøret af Putin – våbenhvilen i Sortehavet er en ren giftpille",
        "content": "Måske var det til at forudse. Forhandlingerne om en våbenhvile og varig fred i Ukraine, som foregår i Saudi-Arabien mellem USA, Rusland og Ukraine, er en giftpille for Europa og for sammenholdet mellem USA og Europa,administreret af den russiske præsident, Vladimir Putin. Vi kan lige så godt indstille os på, at Vladimir Putins forsøg på at bruge fredsforhandlingerne som en økonomisk-politisk rambuk mod Europa og mod det vaklende forhold mellem USA og Europa først lige er begyndt. USAs præsident, Donald Trump, har lukket Putin ind i hønsegården. I den saudiarabiske hovedstad, Riyadh, er der tydelige russiske forsøg på at bruge fredsforhandlingerne til at mildne sanktionerne over for Rusland øjeblikkeligt. Det kan man godt forstå. Problemet er, at USA åbenbart ikke står fast over for Rusland. I første omgang er svaret til Vladimir Putin fra EU imidlertid en klokkeklar afvisning. »En afslutning på den uprovokerede og uretfærdige russiske aggression i Ukraine og en ubetinget tilbagetrækning af alle russiske militære styrker fra hele det ukrainske territorium vil være en af de væsentligste forudsætninger for at justere eller løfte sanktioner,« sagdeEuropa-Kommissionens talsmand, Ania Hipper, onsdag eftermiddag. Den russiske delegation forlader her forhandlingerne om våbenhvile og fred i Ukraine i Riyadh. Blandt delegationens medlemmer er rådgiveren for chefen for den russiske efterretningsorganisation FSB Sergei Beseda (tv.) og den tidligere diplomat og nuværende senator Grigori Karasin (midten).Fold sammenLæs mereFoto: EPA/Ritzau Scanpix. Citatet er EUs direkte svar på Kremls påstand om, at aftalen om en våbenhvile i Sortehavet har som forudsætning, at der genåbnes for Ruslands adgang til det internationale betalingssystem. Rusland mener ifølge blandt andet The Financial Times, at russiske Rosselkohzbank, som er specialiseret i eksport af fødevarer, skal have genåbnet sin adgang til det internationale betalingssystem SWIFT, før våbenhvilen i Sortehavet kan træde i kraft. Vladimir Putin forsøger dermed at lirke de hårde sanktioner, som Rusland er underlagt, stille og roligt op i ly af tilsagn om en begrænset våbenhvile i Sortehavet. Ukraine får intet til gengæld. Ruslands krav handler konkret om det internationale system SWIFT, som er klodens vigtigste betalingsnetværk. Der er meget på spil. Der gik få dage efter Ruslands angreb på Ukraine 24. februar 2022, førRusland blev udelukket fra SWIFTog dermed effektivt lukket ude af den internationale økonomi. I virkeligheden er det en af de hårdeste sanktioner, som Rusland er underlagt, fordi udelukkelsen fra SWIFT gør det yderst vanskeligt for Rusland at skaffe eksportindtægter til at finansiere blandt andet krigen i Ukraine. Det er SWIFT, som muliggør let og effektiv udveksling af pengebeløb mellem eksportører og alle andre i hele verden. Årligt gennemføres der over 8,4 milliarder transaktioner gennem SWIFTs 11.000 tilmeldte organisationer i 200 lande over hele kloden. SWIFT er særlig interessant, fordi Europa sidder med betydelig magt i det internationale betalingssystem. Det kan godt være, at præsident Trump kan presse præsident Putin og præsident Zelenskyj til forhandlingsbordet. Men Trump bestemmer ikke over SWIFT, men skal her tage hensyn til EU. Det passer ham sikkert dårligt. Måske vi snart hører Trump rase mod SWIFT. SWIFT er under tilsyn af de såkaldte G10-centralbanker, som er Belgien, Canada, Frankrig, Tyskland, Italien, Holland, Storbritannien, USA, Schweiz og Sverige samt Den Europæiske Centralbank (ECB). SWIFT er indlejret i den belgiske nationalbank. USA kan ikke bestemme, om SWIFT skal genåbnes for en eller flere sanktionsramte russiske banker eller ej. Man kan ikke læse en pressemeddelelse om sagen fra Det Hvide Hus som et absolut tilsagn om, at USA anerkender, at en ophævelse af sanktioner er en forudsætning for våbenhvilen i Sortehavet, men koblingen mellem våbenhvile og lettelse af sanktioner kan genfindes ierklæringen om fredsforhandlingerne. »USA vil hjælpe med at genoprette Ruslands adgang til verdensmarkedet for landbrugsprodukter og gødningseksport, sænke forsikringsomkostninger i forbindelse med søfart og styrke adgangen til havne og betalingssystemer for sådanne transaktioner,« står der. Det er i øvrigt påfaldende, at der er flere tegn på, at USA, Ukraine og Rusland er ret uenige om, hvad man faktisk har aftalt i forhandlingerne. Det er giftpillen. Hvis Putin afviser våbenhvilen i Sortehavet eller den planlagte våbenhvile i forhold til energiinfrastrukturen med henvisning til, at Ruslands krav om adgang til SWIFT ikke er indfriet, kan det udvikle sig til en giftpille for Europa og forholdet mellem USA og Europa. Putin er en mester i det spil, og USA er åbenbart naive og lader sig køre rundt i manegen. Med præsident Trump og hans vicepræsident Vances retorik over for EU og Europa er der heller ingen garanti for, at den amerikanske administration og fredsforhandlere ikke køber Putins synspunkt og så placerer ansvaret for, at fredsforhandlingerne omkring Ukraine ikke fører til noget, på EUs manglende vilje til at lempe bare en smule på sanktionerne på Rusland via SWIFT. Med en isnende tale, hvor vicepræsident J.D. Vance leverede en bredside af kritik mod Europa, blev forholdet mellem Europa og USA sendt ud i en ny nedtur på den årlige sikkerhedspolitiske konference i München 14. februar.Fold sammenLæs mereFoto: Leah Millis/Reuters/Ritzau Scanpix. Den indsigt vokser også ud af, at EUs sanktioner ifølge The Financial Times ogThe Wall Street Journalaldrig har været rettet mod korn- og landbrugseksporten, fordi det er forbudt ifølge international lov. Sanktioner rettet mod fødevarer kan både hæve de globale fødevarepriser og forstærke risikoen for hungersnød rundt omkring i verden. Det er Ruslands påstand, som ikke er dokumenteret, at sanktionerne i forhold til havneanløb og betalingssystem påvirker den russiske eksport negativt. Putin går med andre ord øjensynligt efter en næsten symbolsk lettelse af sanktionerne, som kan udstille EUs modvilje mod fred og dermed udløse Trumps raseri mod Europa. SWIFT er et fantastisk værktøj til at så konflikt og spændinger ikke bare mellem EU og USA, men også mellem EU-landene. Forholdet mellem EU og USA er i forvejen elendigt på grund af handelskrigen, som onsdag blev optrappet med præsident Trumps beslutning om atindføre 25 procent straftoldpå importerede biler. Kampen om SWIFT-systemet, hvor Europa har en betydelig magt, er ikke det eneste eksempel på, hvordan Trump og Putin forhandler hen over hovedet på Europa og derefter forventer, at ikke mindst EU retter ind. Den russiske udenrigsminister, SergejLavrov, siger onsdag til flere russiske medier, at der er samtaler mellem USA og Rusland om at genåbne Nord Stream 2, hvis ene gasledning blev ødelagt ved sabotage i september 2022. Logikken i forhold til Nord Stream lyder helt som den russiske logik i forhold til SWIFT: »Det vil formentlig være interessant, hvis amerikanerne kan bruge deres indflydelse i Europa og tvinge det til ikke at nægte at modtage russisk gas,« siger Lavrov ifølgemediet Politico.eu, som citerer udskrifter fra det russiske udenrigsministerium. Rusland stod for 40 procent af den europæiske gasforsyning inden angrebet på Ukraine i 2022. IfølgeEuropa-Kommissionenvar det tal faldet til otte procent i 2023. Også her fisker Rusland i rørte vande. Det er selvsagt en ydmygelse af EU, at Lavrov vil have USA til at tvinge EU til at modtage russisk gas, selvom der ikke er nogen fred. Lavrovs kommentar er også en giftpille, fordi der foregår et storpolitisk spil omkring Nord Stream 2. TheFinancial Timeshar beskrevet, hvordan et amerikansk investorkonsortium ønsker at overtage Nord Stream 2. Gazprom ejer det schweiziske datterselskab Nord Stream 2 AG, som formelt ejer den ødelagte gasledning. Gasledningen Nord Stream 2 blev i 2022 udsat for en sprængning. Men nu ønsker russerne at genoptage forsyningerne gennem ledningen.Fold sammenLæs mereFoto: AFP/Ritzau Scanpix. Øjensynligt ser Trump-administrationen et amerikansk køb af Nord Stream 2 som en del af tilnærmelsen mellem Rusland og USA, hvor kontrollen med en strategisk vigtig rørledning mellem Vyborg i Rusland og Greiftswald i Tyskland kan styrke USAs magt over energipolitikken i Europa. Man kan mene, at amerikansk kontrol med Nord Stream 2 umiddelbart er bedre end russisk kontrol, men omvendt kan man i lyset af spændingerne mellem EU og USA over Ukraine og den voksende handelskrig spørge, om Europa har nogen interesse i amerikansk kontrol med gasinfrastrukturen i Europa. Nord Stream 2 udløser alleredeballade i det kommende tyske kanslerparti CDU, hvor der er dyb uenighed om spørgsmålet, hvorvidt Tyskland skal øge importen af russisk gas – når krigen er slut, naturligvis. Thomas Bernt Henriksen er Berlingskes erhvervskommentator Thomas Bernt Henriksen er Berlingskes erhvervskommentator.Fold sammenLæs mereFoto: Søren Bidstrup.",
        "metadata": {
            "source": "https://www.berlingske.dk/kommentar/thomas-bernt-trump-er-blevet-snoeret-af-putin-vaabenhvilen-i-sortehavet",
            "image_url": "https://berlingske.bmcdn.dk/media/cache/resolve/image_x_large_vertical/image/190/1904724/24919341-man-kan-godt-forst-at-prsident-putin-smiler-ha.jpg",
            "publication_time": "Torsdag d. 27. marts 2025, kl. 11.05",
            "author": "Thomas Bernt Henriksen",
            "related_links": [],
            "attachments": []
        }
    }
}