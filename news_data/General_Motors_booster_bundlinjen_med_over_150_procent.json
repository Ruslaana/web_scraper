{
    "version": "1.0",
    "document": {
        "id": "https://www_berlingske_dk/virksomheder/general-motors-booster-bundlinjen-med-over-150-procent",
        "title": "General Motors booster bundlinjen med over 150 procent",
        "content": "General Motors kommer ud af andet kvartal med et overskud på bundlinjen på 2,9 mia. dollar, hvilket er en fremgang fra 1,1 mia. dollar i andet kvartal 2015, fremgår det af regnskabet, som er offentliggjort torsdag eftermiddag. Resultatet - som per aktie lyder på 1,86 dollar - var langt over det forventede, da aktieanalytikerne ifølge Bloomberg havde ventet et overskud på 1,52 dollar per aktie. Salget lød på 42,4 mia. dollar i månederne april, maj og juni, og det var en fremgang fra 38,2 mia. dollar i samme periode sidste år. Det var samtidig omkring 3,5 mia. dollar højere, end analytikere adspurgt af Bloomberg havde forventet.  - Det var et fantastisk kvartal for GM. Vores resultater var skabt på baggrund af et stærkt detailsalg i USA, rekordsalg i Kina og fortsat fokus på at forbedre vores forretning i hele verden, siger Mary Barra, administrerende direktør for General Motors, i en kommentar til regnskabet. I forbindelse med regnskabet opjusterer bilfabrikanten forventningerne til hele året og regner nu med en indtjening per aktie på 5,50-6,00 dollar per aktie. Tidligere ventede den amerikanske koncern et overskud på 5,25-5,75 dollar. General Motors-aktien stiger med knap 6 pct. i formarkedet og har dermed udsigt til en positiv torsdag på aktiemarkedet. ",
        "metadata": {
            "source": "https://www.berlingske.dk/virksomheder/general-motors-booster-bundlinjen-med-over-150-procent",
            "image_url": "https://berlingske.bmcdn.dk/media/cache/resolve/image_x_large/image/9/91505/14087378-billede.jpg",
            "publication_time": "Torsdag d. 21. juli 2016, kl. 14.07",
            "author": null,
            "related_links": [],
            "attachments": []
        }
    }
}