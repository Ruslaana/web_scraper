{
    "version": "1.0",
    "document": {
        "id": "https://www_berlingske_dk/kultur/pludselig-var-de-der-norges-konge-og-kronprins-og-katastrofen-var-til-at",
        "title": "Pludselig var de der. Norges konge og kronprins. Og katastrofen var til at spotte i deres blik",
        "content": "Indimellem er man heldig som journalist. I tirsdags tilsmilede dette held Berlingskes udsendte en frostklar formiddag ved Oslo Domkirke. Pludselig var politi- og militæropbuddet massivt. Den slags betyder som regel én af to ting. Enten er der fare på færde. Eller også er de kongelige på vej. Og sådan gik det til, at Berlingskes udsendte pludselig var helt tæt på de mennesker, der er i centrum for den krise, vi var rejst til det høje nord for at komme nærmere. Kong Harald, der har passet det norske monarki så nidkært, og kronprins Haakon, hvis bonussøn, 27-årige Marius Borg Høiby, har sat al omhyggeligheden og umagen over styr. Officielt skulle de overvære livgardens kirkeparade, men det var ikke det, der havde fået norsk presse – og nu også den danske – til at stimle sammen med videoudstyr og tændte diktafoner. »Hvorfor gav kronprinsparret månedspenge til Marius Borg Høiby,« kaldte journalisten fra norsk TV 2 fra sin plads og foreholdt med det spørgsmål kronprinsen endnu en kritisk forsidehistorie i rækken af kritiske historier. Det forblev ubesvaret. I stedet indfandt kongen og kronprinsen sig så hurtigt, kong Haralds krykker kunne bære, i den ventende bil, og de smil, man netop havde præsteret med professionel selvfølgelighed, svandt. Sådan sad de i flere sekunder, kun synlige for pressen. Side om side, fjerne i blikket og uden at udveksle et ord. Tyngede af det samme. Kong Harald og kronprins Haakon efter livsgardens gudstjeneste i Oslo Domkirke.Fold sammenLæs mereFoto: Linda Kastrup. Foto: Linda Kastrup. Den 4. august i år blev Marius Borg Høiby anholdt og sigtet for at have været voldelig over for sin daværende kæreste, en kvinde i tyverne, i en lejlighed i Oslo-bydelen Frogner. Et billede af en kniv i en væg cirkulerede, og det forlød, at den pågældende kvinde havde synlige skader efter slag i hovedet og i øvrigt havde pådraget sig en hjernerystelse. Høiby påtog sig officielt skylden og beklagede sin opførsel, ligesom han lod nordmændene vide, at han kæmpede med psykiske lidelser og et misbrug, som han nu ville lade sig behandle for. Siden er sigtelsen imidlertid kun blevet udvidet, og blandt andet har to ekskærester tilkendegivet, at de ligeledes var udsat for vold i nære relationer, da de dannede par med Marius Borg Høiby. Senest er han blevet sigtet nok en gang og i en periode ligeledes varetægtsfængslet for voldtægt – »andet seksuelt forhold end samleje«. Den pågældende kvinde kender tilsyneladende ikke Høiby og var ikke i »stand til at modsætte sig handlingen,« som ifølge flere norske medier blev filmet. I dag efterforskes Marius Borg Høiby for yderligere en voldtægt. Han nægter sig skyldig i de pågældende anklager. Summen af elendighed har sendt det norske kongehus ud i en krise af dimensioner, og eksperter har erklæret, at det vil tage år at ryste skandalen af sig og genvinde befolkningens gunst, hvis opbakning er helt nede på 62 procent i denne tid. For Europas øvrige kongehuse er sagen en påmindelse om, at et monarki ikke er stærkere end de mennesker, der repræsenterer det, og institutionens skrøbelighed er åbenlys i den konkrete sag, hvor det tilmed er en ikkekongelig, som har sværtet hele fortællingen til. Journalist og kommentator på norske VG Astrid Meland kalder da også udviklingen »exceptionel«, da vi møder hende på mediets redaktion, der har til huse centralt i Oslo: Astrid Meland fra VG siger, at det var et chok for redaktionen, da nyheden om Marius Borg Høibys sigtelse landede. Her trak man straks i arbejdstøjet, og sådan har det været siden.Fold sammenLæs mereFoto: Linda Kastrup. »Vi har aldrig set en lignende sag før, og det må være den værste krise, kongefamilien nogensinde har stået i. Det er et absolut lavpunkt, og lige nu overskygger det alt andet, de kongelige foretager sig i arbejdet med at repræsentere vores land,« siger hun. Marius Borg Høiby var fire år og særdeles bedårende, da hans mor, Mette-Marit, giftede sig med Norges kronprins Haakon og med det giftermål blev landets nye kronprinsesse. Det var imidlertid ikke uden bekymring, at nordmændene dengang så til, da deres prins faldt hovedkuls for den blondejente, der var kendt for at kunne lide en god fest, og man diskuterede, om hun bragte lige vel rigeligt meget fortid med sig ind i den kongelige familie. Historien om Askepot fungerede i eventyret, men i virkeligheden? Tre dage inden brylluppet i 2001 måtte Mette-Marit da også vedkende sig sin fortid, og på et pressemøde indrømmede hun sin »udsvævende« ungdom, herunder at have eksperimenteret med stoffer, og bad brødebetynget om nordmændenes tilgivelse og fik den tilsyneladende. Det var virkelighedens Askepot-fortælling, da Mette-Marit fik sin kronprins tilbage i 2001. Men hvordan var det mon for 4-årige Marius Borg Høiby at være helt tæt på kongefamilien, men alligevel aldrig rigtig inde i varmen, spørger nogle nordmænd sig selv i dag.Fold sammenLæs mereFoto: Jerry Lampen/Reuters/Ritzau Scanpix. Hendes liv blev et nyt og markant andet, og det samme gjorde Marius’. Netop den kendsgerning fremhæver Arne Pladsen, da vi møder ham på biblioteket i Oslo, der ligger med et opslugende kig ud over fjorden. Her leger han i børneafdelingen med sin halvanden årige søn, Aksel, som han er på fædreorlov med, og også Arne Pladsen har noteret sig den massive dækning af skandalen i kongehuset. Han mener, at det hændte er åbenlyst kritisabelt, hvorfor det også er oplagt, at det er blevet en politisag, men synes omvendt, at der er flere nuancer til fortællingen. »Jeg har en stor forståelse for, at det ikke har været let at være Marius Borg Høiby op gennem hans liv,« siger han, mens Aksel hviner i baggrunden ved synet af en måge: »Han kommer ind som et bonusbarn i en familie med enorm medieeksponering og konstant opmærksomhed fra første dag. At skulle finde sin rolle i sådan en konstellation, hvor man er med, men alligevel ikke rigtig med, må være krævende for enhver. Det er ikke en undskyldning for hans handlinger, men det er en medvirkende forklaring. Jeg får først og fremmest ondt af ham,« siger Arne Pladsen. Arne Pladsen synes, at mediedækningen af sagen har båret præg af, at historierne sælger, og meget af det skrevne er ikke nødvendigvis vigtig samfundsviden: »Det er, som om hajerne har lugtet blodet i vandet,« siger han.Fold sammenLæs mereFoto: Linda Kastrup. Påvirker sagen dit syn på det norske kongehus? »Nej, det gør den ikke, og jeg har heller ikke fået mindre respekt for kronprinsen og kronprinsessen. Jeg kender strålende mennesker, hvis børn alligevel er havnet i misbrug og har det meget svært. For mig illustrerer sagen nærmere det brutale i, at enhver familiekrise bliver eksponeret i fuld offentlighed,« siger han. »Skaugum« hedder kronprinsparrets gods og hjem, og det er her, Marius Borg Høiby voksede op, og hvor han de senere år har boet i sin egen mørkerøde træhytte på matriklen. Et stenkast fra mor og bonusfar. Det var også på dette sted, at nogen ifølge norske medier varslede kronprinsessen om en forestående anholdelse af Marius Borg Høiby, som ifølge VG betød, at hun kunne orientere sønnen samt påbegynde en oprydning af hans bolig forud for politiets ankomst. Godset ligger 30 minutters kørsel fra Oslo centrum, og Berlingske slår vejen forbi i silende regn. Lyset er tændt, men vi når end ikke at dokumentere vores tilstedeværelse, før norsk politi melder sig og indskærper, at vi ikke må fotografere. De har set fotografens kamera på overvågningen. Det var her ved Jansløkka Skole i Asker, at kronprinsesse Mette-Marit kørte sin søn hen, da politiet kom for at anholde ham for vold mod en kvinde i tyverne. Godset Skaugum, hvor Marius Borg Høiby er vokset op, ligger tæt ved, og det er også fortsat her, han bor. Dog i egen bolig i dag.Fold sammenLæs mereFoto: Linda Kastrup. I stedet indfinder vi os ved Marius Borg Høibys gamle skole, Jansløkka Skole, der ligger for foden af den allé, som leder op til Skaugum. Det var her, Høiby blev arresteret af politiet søndag 4. august, og det var Mette-Marit selv, der kørte sønnen til mødestedet. I dag, hvor alt er regnvådt og indpakket i nuancer af grå, er der noget sært uværdigt over at vide, at Norges fremtidige dronning har stået på nøjagtig denne plads fire måneder tidligere og overleveret sin førstefødte til politiet. Uvidende om, hvordan tingene ville eskalere, men måske med bange anelser, for kronprinsparret har siden erkendt, at det kendte til nogle af sønnens udfordringer. I offentligheden er Marius Borg Høiby ikke så velbeskrevet, fortæller Caroline Vagle fra norsk Se & Hør til Berlingske, og eksempelvis har han på intet tidspunkt ladet sig interviewe af pressen. »Der har heller ikke været nogen officielle fejringer af ham, såsom på myndighedsdagen, men efterhånden, som han er blevet ældre, har rygterne om stoffer og fest spredt sig, og vi har også registreret, at han ikke har afsluttet en uddannelse eller fastholdt et job i længere tid. Jeg tror dog, at meget få mennesker vidste, hvor slemt det egentlig stod til,« siger hun. Marius Borg Høiby bliver af flere beskrevet som en »vestkant gutt«, og det er ikke nødvendigvis så hyggeligt, som det klinger i danske ører, får vi at vide. Typisk er det et begreb, der bruges om en gruppe unge mennesker fra bedre kår, og ofte kobles det sammen med dyre ure og biler, høj cigarføring, champagne, fest og ikke sjældent kokain. Eller som 20-årige Inger og 19-årige Ingrid siger, da vi spørger til betegnelsen. »Det betyder, at man er fin på den, ekstremt optaget af, hvordan man ser ud og får det lidt, som man vil have det. Snobbet er vel den bedste definition på envestkant gutt.« 19-årige Ingrid, som netop har scoret en strike, fortæller, at man ikke længere bliver overrasket, når medierne kan skrive en ny kritisk historie om Marius Borg Høiby.Fold sammenLæs mereFoto: Linda Kastrup. De er på Oslo Bar & Bowling i centrum for at bowle med en vennegruppe, og her møder vi også 70-årige Lars Oscar Bjerke, som er på sin månedlige herretur med drengene. »Herreklubben«, kalder de sig, og denne aften er der dart på programmet: »Først talte vi om børn, siden om karriere, og nu snakker vi om sundhed og livet,« siger Lars Oscar Bjerke: »Og meget sjældent om kongehuset, men i dag gør jeg en undtagelse,« griner han. Lars Oscar Bjerke er egentlig republikaner, fortæller han. Ikke desto mindre vil han være meget trist, hvis kongehuset »går nedenom og hjem«, og det skyldes primært menneskene i det. »Jeg kan simpelthen bare godt lide kongefamilien. Overordnet synes jeg, at de er fine folk og gode ambassadører for Norge. I hvert fald hvis man ser bort fra Marius, som vist har manglet opdragelse og opfølgning,« siger Lars Oscar Bjerke: »Jeg tror, at han har taget stoffer og drukket for længe og for meget, og så er han kommet et sted hen, hvor ingen har kunnet passe på ham. Og kombinationen af at mangle en stopklods og samtidig have privilegier kan være grim. Jeg har ingen sympati for det, han har gjort, og jeg synes, at det er en ubehagelig sag,« siger han, inden han kortvarigt må forlade interviewet i et forsøg på at ramme bull’s eye. 70-årige Lars Oscar Bjerke spiller dart med sine mangeårige kammerater i den centrale Oslo. De er ikke nødvendigvis enige om monarkiets berettigelse, men til gengæld synes de alle, at kong Harald gør en flot indsats for Norge.Fold sammenLæs mereFoto: Linda Kastrup. Da Lars Oscar Bjerke vender retur fra sit kast, har han tænkt i mellemtiden: »Hvis det havde været en helt almindelig familie, tror jeg, at det er sandsynligt, at man havde sat ind noget før. Det er, som om man har haft dårlig tid og dårligt fokus og måske også været en smule berøringsangst. Marius skulle nok have haft strammere tøjler,« siger han. Alligevel har Lars Oscar Bjerke ikke noget at udsætte på kronprinsparret, som han synes gør et fortrinligt stykke arbejde for Norge og også har gjort det rigtige ved at sige, at retsprocessen nu må gå sin gang: »Jeg synes først og fremmest, at det er synd for Haakon og Mette-Marit. Stakkels dem. De satte ind for svagt og for sent, og nu er situationen, som den er,« konstaterer han: »Og sådan er det jo at have børn. Man må skride ind i tide og prøve at fixe, hvad fixes kan.« Opbakningen til det norske kongehus er sjældent lav i denne tid, hvor kronprinsesse Mette-Marits søn fra et tidligere forhold, 27-årige Marius Borg Høiby, trækker den ene katastrofale forsidehistorie efter den anden.Fold sammenLæs mereFoto: Linda Kastrup. Også for kommentator på VG Astrid Meland har sagen nået en størrelse, hun ikke havde fantasi til at forestille sig, og intet tyder på, at fokus flyttes lige foreløbig. Hvad skal medlemmerne af kongehuset gøre nu? »De skal fortsætte med at arbejde. De skal vise, at kongehuset virker, fungerer og ikke er ved at lukke, og det skal de gøre ved at være overalt i Norge og i udlandet, når deres tilstedeværelse er påkrævet. På den måde tror jeg, at de genvinder folkets tillid, selv om det tydeligvis er hårdt at passe sine forpligtelser lige nu,« siger Astrid Meland. Øjensynligt er det også den strategi, de kongelige er i færd med at følge. Som da kong Harald og kronprins Haakon blev revet ud af hver deres tankemylder, idet køretøjet foran Oslo Domkirke satte i bevægelse, og deres hænder pludselig vendte tilbage på arbejde. Vinkende til de mange fremmødte. ",
        "metadata": {
            "source": "https://www.berlingske.dk/kultur/pludselig-var-de-der-norges-konge-og-kronprins-og-katastrofen-var-til-at",
            "image_url": "https://berlingske.bmcdn.dk/media/cache/resolve/image_x_large/image/186/1865788/24847727-reportage-i-oslo-om-marius-borg-hiby-sn-af-kron.jpg",
            "publication_time": "Søndag d. 08. december 2024, kl. 18.31",
            "author": "Pernille Dreyer",
            "related_links": [],
            "attachments": []
        }
    }
}