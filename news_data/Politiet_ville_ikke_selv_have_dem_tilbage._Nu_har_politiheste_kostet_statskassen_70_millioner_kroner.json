{
    "version": "1.0",
    "document": {
        "id": "https://www_berlingske_dk/metropol/politiet-ville-ikke-selv-have-dem-tilbage-nu-har-politiheste-kostet",
        "title": "Politiet ville ikke selv have dem tilbage. Nu har politiheste kostet statskassen 70 millioner kroner",
        "content": "Rettelse: Artiklen er opdateret 11. december klokken 11.25, da Københavns Politi bestrider de oplysninger, som har været bragt i TV 2 Kosmopol, som denne artikel baserer sig på. I den anledning er artiklens overskrift justeret, og artiklen er opdateret med oplysninger og citater fra Jens Jespersen, politiinspektør ved Københavns Politi. Vrinsk og skridtende hove er de senere år kommet tilbage i hovedstadens lydbillede. Rytterisektionen med sine ikoniske politiheste blev sat på finansloven i 2018, særligt takket være Dansk Folkeparti. Indtil videre har Københavns Politi brugt 68,7 millioner kroner på hestene og deres betjente. Men der findes ingen dokumenter hos politikredsen om, hvad politihestenes opgaver er. Hverken hos Københavns Politi eller Københavns Politis Specialenhed, hvor rytterisektionen hører til, har de nogle beskrivelser af, hvilke opgaver politihestene skal løse. Det skriverTV 2 Kosmopolpå baggrund af en aktindsigt. »Det kommer bag på mig, at man ikke har defineret, hvad de her heste skal bruges til. Så bliver det mere tilfældighedspræget. Og det virker ikke som en særlig effektiv fordeling af ressourcer,« siger Thomas Skou Roer, politiforsker ved Københavns Professionshøjskole tilTV 2 Kosmopol. Tilbage i 2017 fik Dansk Folkeparti sat et markant aftryk på finansloven med genindførelsen af politiheste. Her lykkedes det partiet at få afsat 38 millioner kroner fra 2018-2021 til »reetablering af rytterisektion i dansk politi« i finansloven, som blev vedtaget af den daværende VLAK-regering og DF. Det ridende politi var ellers blevet afskaffet i 2012 af økonomiske hensyn. Men der er faktisk en ganske god forklaring på, hvorfor Københavns Politi ikke selv har nogle dokumenter liggende, der beskriver politihestenes formål, oplyser Københavns Politi. For Rytterisektionens formål og opgaver står beskrevet i en såkaldt »national operationsplan«, som ligger ved Rigspolitiet. Politihestenes opgaver er beskrevet her, fordi de skal kunne anvendes i alle landets politikredse, og ikke blot i København. Det fortæller Jens Jepsersen, der er ledende politiinspektør ved Københavns Politi og leder af Specialenheden, som Rytterisektionen hører under, til Berlingske. »Det er rigtigt, at vi ikke har en opgavebeskrivelse for rytterisektionen liggende ved Københavns Politi, for det behøver vi ikke at have. Fordi opgaverne står beskrevet i en national plan, eftersom det er en kapacitet, der anvendes i alle landets politikredse,« siger Jens Jespersen. Han beklager, at Københavns Politis egen udmelding om opgavebeskrivelser og dokumenter vedrørende politihestene kan give det indtryk, at politiet ikke ved, hvad hestene skal bruges til. For hos Københavns Politi er de ikke i tvivl om Rytterisektionens opgaver, da de står nøje beskrevet i den nationale operationsplan, lyder det fra Jens Jespersen. Politihestene skal bruges til såkaldte honorære-, tryghedsskabende- og forebyggende opgaver i alle landets politikredse, forklarer politiinspektøren. Det vurderes løbende, om opgaveporteføljen skal justeres. Betjente til hest havde forud for afskaffelsen været en del af det danske politikorps fra 1998 til 2012. I den periode blev de blandt andet brugt til patruljering og overvågning ved fodboldkampe. Men da hestene stod til at komme tilbage i 2018, lod de ikke ligefrem til at have været savnet af politiet. For politiheste er for dyre, for ufleksible og for risikable til at gøre nytte i operativt politiarbejde. Genindførelsen af hestene ville ganske enkelt ikke være »i overensstemmelse med en effektiv udnyttelse af ressourcer«, lød meldingen i et notat, hvor politiet drøftede fordele og ulemper ved at genindføre ridende politi. Det skrevInformation, der dengang havde fået aktindsigt i notatet. Fordelene ved politihestene var ifølge notatet, at de er nemme at få øje på og har stor »attraktionsværdi«, når de patruljerer i turistområder som eksempelvis på Strøget. Ulemperne var blandt andet, at de ikke kan efterlades uden opsyn som en bil, driftsomkostningerne er høje, og de indebærer en risiko for ulykker. Politiets egne konklusioner rykkede dog ikke ved Dansk Folkepartis begejstring ved udsigten til at få hestene tilbage i gaderne. I nærværende avis glædede daværende retsordfører for DF Peter Kofod sig over, at rytterisektionen vendte tilbage. Hvorfor bruge 38 millioner kroner på noget, som politiet hverken efterspørger eller anser for særligt brugbart? »Vi skal huske på, at det er nye penge, vi tilfører politiet. Det er ikke noget, Rigspolitiet eller Københavns Politi skal finansiere selv. Men vi syntes, det var kedeligt, da Bødskov (tidligere justitsminister (S),red.) lukkede det ridende politi. Ud over at det så godt ud og skabte synlighed, så var lukningen også symbol på de år, hvor dansk politi bevægede sig i en forkert retning, hvor man skar ned i stedet for at styrke,« sagde Peter Kofod dengang tilBerlingske. ",
        "metadata": {
            "source": "https://www.berlingske.dk/metropol/politiet-ville-ikke-selv-have-dem-tilbage-nu-har-politiheste-kostet",
            "image_url": "https://berlingske.bmcdn.dk/media/cache/resolve/image_x_large_vertical/image/186/1866880/24849764-hos-politiet-foreligger-der-ingen-beskrivelser-af.jpg",
            "publication_time": "Onsdag d. 11. december 2024, kl. 07.48",
            "author": "Marie Bebe",
            "related_links": [],
            "attachments": []
        }
    }
}