{
    "version": "1.0",
    "document": {
        "id": "https://www_berlingske_dk/aktier/finansmanden-per-wimmer-er-nervoes-jeg-ser-lige-nu-tre-bobler-der-kan",
        "title": "Finansmanden Per Wimmer er nervøs: »Jeg ser lige nu tre bobler, der kan springe når som helst«",
        "content": "Per Wimmer ser på de finansielle markeder med stor bekymring. For opturen har efterhånden varet i så lang tid, at ikke blot én, men flere bobler er i fare for at briste, mener den danske finansmand og millionær. »Jeg ser lige nu tre bobler, der kan springe når som helst,« siger Per Wimmer, der har sin egen investeringsbank i London.  Ifølge Per Wimmer er faren størst, når det gælder de såkaldte ICOer (Initial Coin Offerings) – altså udstedelsen af nye digitale valutaer. »Markedet for ICOer er i pæn vækst, og det er stærkt bekymrende, for det er kejserens nye klæder. Det eneste, investorerne får, er et løfte om, at de måske kan købe produktet, hvis og såfremt det bliver produceret på et tidspunkt. De tager med andre ord en risiko, som de ikke får noget afkast for. Det ender galt, og jeg garanterer dig for, at vi kommer til at se nogle skandaler, « siger han. Et andet område, der bekymrer Per Wimmer, er teknologisektoren. Nogle investorer husker måske dengang, IT-branchen havde kronede dage. Etablerede IT-giganter såvel som nynoterede selskaber uden reel værdi blev pustet op på baggrund af urealistiske forventninger. Udviklingen kulminerede i marts 2000, da den såkaldte dotcom-boble bristede. I dag peger flere analytikere på, at teknologiaktierne igen bliver handlet til irrationelle priser. »Det er ikke kun FANG-aktierne (Facebook, Amazon, Netflix og Google, red.), der gør mig nervøs. Teknologiaktierne handles på nogle relativt horrible multipler – også selv om nogle selskaber ikke engang har nogen indtjening. Jo, vi får brug for mere teknologi i fremtiden, men mange IT-selskaber kommer altså til at kollapse,« siger Per Wimmer og fortsætter: »Så tech-boblen er der stadigvæk, og det er en dotcom-boble nr. 2 efter min mening. Men ligesom ved dotcom-boblen nr. 1 dansede vi videre på dansegulvet og var stadig fulde, selv om musikken var stoppet. Det samme gør vi her og nu.«  Sidst, men ikke mindst, ser Per Wimmer en boble i aktiemarkedet generelt. »Historisk set er aktiemarkedet pænt udspilet,« siger han og henviser til, at USAs toneangivende aktieindeks, S&P 500, bliver handlet på et meget højt niveau, når prisen sættes i forhold til selskabernes overskud. Beregnet ud fra den nobelprisvindende økonom Robert Schillers P/E-model, hvor der tages højde for virksomhedernes gennemsnitlige indtjening de seneste ti år, handles aktierne i øjeblikket til en værdi på 31. Den eneste gang i historien, hvor værdien har været højere, var før dotcom-boblen bristede. Noget er retfærdiggjort, andet er ikke, mener Per Wimmer, der bl.a. har tjent sine penge på investering i råvarer.  På positivsiden fremhæver han, at virksomhedernes indtjening fortsat går fremad. Derudover kan en række af de store skattelettelser, som den amerikanske præsident Donald Trump har planer om at gennemføre, bidrage til at skabe mere vækst og flere job. Dog er flere ting på negativsiden også med til at trække ned, vurderer finansmanden. »Der er et klart misforhold mellem den virkelige verden og den lidt lyserøde verden, som markederne ser ud til at leve i, hvor aktierne går op og op. Man ignorerer i høj grad uro fra Tyrkiet og Nordkorea. Og så skal vi i øvrigt ikke glemme, at narkomanen skal på en kold tyrker på et tidspunkt,« siger han med reference til den enorme mængde likviditet, som centralbankerne har pumpet ud de senere år. Men selv om flere økonomer mener, at aktiemarkederne kan falde op til 50 pct., er Per Wimmer ikke helt så pessimistisk. »Jeg tror ikke på, at der er en megakorrektion på vej. Der er for mange positive ting til at holde markedet oppe. Men der er ingen tvivl om, at vi nok skal få et hak i tuden.« ",
        "metadata": {
            "source": "https://www.berlingske.dk/aktier/finansmanden-per-wimmer-er-nervoes-jeg-ser-lige-nu-tre-bobler-der-kan",
            "image_url": "https://berlingske.bmcdn.dk/media/cache/resolve/image_x_large/image/1/18337/19408444-12busper-wimmer-133037jpg.jpeg",
            "publication_time": "Tirsdag d. 12. december 2017, kl. 08.00",
            "author": "Søren Martin Olsen",
            "related_links": [],
            "attachments": []
        }
    }
}