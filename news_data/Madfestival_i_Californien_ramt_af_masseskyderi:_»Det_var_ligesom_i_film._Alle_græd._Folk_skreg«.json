{
    "version": "1.0",
    "document": {
        "id": "https://www_berlingske_dk/internationalt/madfestival-i-californien-ramt-af-masseskyderi-det-var-ligesom-i",
        "title": "Madfestival i Californien ramt af masseskyderi: »Det var ligesom i film. Alle græd. Folk skreg«",
        "content": "Adskillige er sårede og mindst tre har mistet livet efter et masseskyderi søndag eftermiddag ramte en madfestival i den californiske by Gilroy. Det skriver flere amerikanske medier. Gerningsstedet for skyderiet, en hvidløgsfestival, er »fortsat aktivt« søndag aften lokal tid, skriver Gilroys politiafdeling på Twitter. Politiet henstiller til, at folk ikke tager ud på festivalpladsen. Politiet var på stedet klokken halv seks om eftermiddagen lokal tid, skriver det lokale medie Mercury News. Ifølge avisen begyndte skyderiet, mens madfestivalen Gilroy Garlic Festival var ved at lukke ned og under bandets sidste optræden. Mediet citerer en 57-årig mand, Tony Porovecchio, der så en mand klædt i grøn gå mod publikum. »Først troede jeg, en eller anden idiot var ved at antænde fyrværkeri, men så så vi ham. Da han sigtede på os, løb jeg,« siger Tony Porovecchio til Mercury News. På nuværende tidspunkt er det uklart præcis, hvor mange der er sårede og har mistet livet under skyderierne. New York Times skriver med henvisning til et lokalt byrådsmedlem, at mindst tre er dræbt og tolv sårede. Oplysningen er ikke bekræftet at politiet. Ifølge lokalt politi er mindst en død, skriver CNN. New York Times citerer samme byrådsmedlem, Dion Bracco, for, at en person er i politiets varetægt, men at politiet ikke ved, om der er flere gerningsmænd. Politiet siger ifølge CNN, at de har fundet og beslaglagt våben og ammunition. Ifølge en talsperson for det lokale hospital er mindst elleve sårede af skud. Videoer på sociale medier viser festivalgæster, der flygter fra stedet, mens skud tilsyneladende lyder i baggrunden. »Hvad foregår der? Hvem vil beskyde en hvidløgsfestival,« spørger en kvinde på en af videoerne. Christina Swain, der optrådte da skyderiet begyndte, siger til CNN, at de hørte tre skud til venstre for scenen. »Det var lidt forvirrende. Vi vidste ikke, hvad det var. Og så var der pludselig en hel salve af skud og pludselig blev det meget tydeligt, så vi løb af scenen,« sagde hun. Et andet øjenvidne, 13-årige Evenny Reyes, siger til det lokale medie Mercury News, at folk kastede med borde og klippede hegn for at slippe væk fra festivalområdet. Reyes siger, at hun ikke løb med det samme, fordi det lød som fyrværkeri. »Det var ligesom i film. Alle græd, folk skreg,« siger Evenny Reyes til Mercury News. Ifølge CNN er politi, brandmænd og sundhedspersonale blevet mobiliseret ligesom FBI-agenter har reageret på skyderiet. Flere politikere har reageret på skyderiet. Den californiske guvernør, Gavin Newsom, kalder på Twitter skyderiet forfærdeligt, mens præsident Donald Trump skriver, at meldingerne lyder på, at gerningsmanden endnu ikke er fanget og opfordrer folk til at være forsigtige. Skyderiet får den californiske senator og mulige demokratiske præsidentkandidat, Kamala Harris, til på ny at åbne den årelange amerikanske debat om våbenkontrol. »Simpelthen forfærdeligt,« skriver hun på Twitter og fortsætter: »Vores land har en epidemi af våbenvold, som vi ikke kan tolere,« skriver hun. USA har generelt de senere år oplevet adskillige skyderier, herunder blandt andet skoleskyderier. 2018 slog rekord for antallet af skoleskyderier med hele 94 af slagsen. Gilroy er en by med 60.000 indbyggere, for hvem den årlige hvidløgsfestival ifølge et byrådsmedlem er byens vigtigste årlige begivenhed. »Det er vores kronjuvel i forhold til vores kulturelle identitet. At denne slags tragedie sker ved noget så centralt for vores samfund, er en ubeskrivelig tragedie,« siger byrådsmedlemmet Peter Leroe-Munoz til New York Times. Festivalen har været afholdt siden 1979 og er blandt de største af sin slags i USA, skriver NBC News.",
        "metadata": {
            "source": "https://www.berlingske.dk/internationalt/madfestival-i-californien-ramt-af-masseskyderi-det-var-ligesom-i",
            "image_url": "https://berlingske.bmcdn.dk/media/cache/resolve/image_x_large/image/118/1181249/23029863-california-shooting.jpg",
            "publication_time": "Mandag d. 29. juli 2019, kl. 07.00",
            "author": "Mikkel Randeris",
            "related_links": [],
            "attachments": []
        }
    }
}