{
    "version": "1.0",
    "document": {
        "id": "https://www_berlingske_dk/sport/kano-og-kajak-forbund-forlaenger-med-landstraener",
        "title": "Kano og Kajak Forbund forlænger med landstræner",
        "content": "Ungareren Zoltan Bako fortsætter som landstræner for de danske roere. Mandag meddeler Dansk Kano og Kajak Forbund i en pressemeddelelse, at man netop har indgået en ny fireårig aftale med Bako. Dermed kommer han til at stå i spidsen for at videreudvikle kajakstjerner som den tredobbelte verdensmester René Holten Poulsen og OL-sølvvinder Emma Aastrand Jørgensen, men også talentmassen i dansk kajaksport. Dansk Kano og Kajak Forbunds formand, Ole Tikjøb, udtrykker glæde over, at Bako har valgt at tage OL i Tokyo om fire år med. - Da vi ansatte Zoltan Bako i 2014, vidste vi godt, at vi ansatte en af verdens bedste trænere, som var i stand til at forløse det store potentiale og bygge videre på vores målrettede talentudvikling i samarbejde med vores klubber og kraftcentre, siger Tikjøb. Også Emma Aastrand Jørgensen ser frem til at fortsætte samarbejdet. - Jeg er meget glad for, at Zoltan Bako fortsætter som landstræner. Især det sidste år op til OL i Rio, hvor jeg trænede min enerkajak, fik jeg rigtig god sparring og feedback. - For mig personligt er det rart at kunne fortsætte det samarbejde. Nu kender vi hinanden, og det er en klar fordel, at Zoltan Bako ved, hvad jeg kan holde til og hvordan, jeg reagerer på hans træning, siger Jørgensen. /ritzau/",
        "metadata": {
            "source": "https://www.berlingske.dk/sport/kano-og-kajak-forbund-forlaenger-med-landstraener",
            "image_url": "https://berlingske.bmcdn.dk/media/cache/resolve/image_x_large/image/5/50421/15740938-emma-asstrand-jrgensen---2016.jpeg",
            "publication_time": "Mandag d. 12. december 2016, kl. 07.08",
            "author": null,
            "related_links": [],
            "attachments": []
        }
    }
}