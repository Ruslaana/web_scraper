{
    "version": "1.0",
    "document": {
        "id": "https://www_berlingske_dk/aktier/dansk-forretningsmand-er-omringet-af-spekulanter-der-ikke-tror-paa-at",
        "title": "Dansk forretningsmand er omringet af spekulanter, der ikke tror på, at bunden er nået endnu for hans selskab",
        "content": "De gode nyheder vælter ikke ind hos danske Henrik Fisker, manden bag elbilfirmaet Fisker Inc. Først viste regnskabet for tredje kvartal et underskud på 91 millioner dollar, som svarer til cirka 630 millioner kroner. I januar kom det frem, at den amerikanske myndighed for trafiksikkerhed, NHTSA, indledte en undersøgelse af 2023 Fisker Ocean-modellen efter ni klager om bremseproblemer. Og nu viser nye tal, at investorer ikke spår noget snarligt comeback til det danskejede selskab, hvis aktie er faldet med næsten 90 procent på et år. Fisker Inc. er nemlig et af de mest shortede selskaber i USA, skriverEuroinvestor. Shorthandel betyder, at man som investor låner aktier, som man derefter sælger på videre på børsen. På et senere tidspunkt skal man tilbagekøbe aktierne, og er kursen i mellemtiden faldet, vil man tjene på handlen. Omvendt er risikoen, at kursen vil stige, og så kan tabet i stedet blive rigtig stort. Euroinvestor henviser til det amerikanske medie CNBC, som har gennemgået data fra researchselskabet FactSet for de aktier på børsen i New York og Nasdaq, der har den største andel af shortede aktier den 31. januar. Aktierne, der er blevet udvalgt, har en markedsværdi over 100 millioner dollar, og minimum 25 procent af deres børsnoterede aktier er shortede. Ifølge FactSet ligger Fisker Inc. nummer to med 53,5 procent af deres aktier, som er shortet. Det vil altså sige, at mange spekulerer i, at bunden ikke er nået endnu for elbilfirmaet. Det er kun investeringsbanken B. Riley Financial med en procentdel på 62,8, der overgår Fisker Inc. Det er heller ikke det nemmeste i verden at tjene penge på elbiler i øjeblikket. Elbilbranchen har været præget af en regulær priskrig det seneste års tid, og når Tesla gentagne gange har valgt at sætte priserne ned, så har konkurrenterne været tvunget til at følge med. Eksempelvis Skoda, der i januar sænkede prisen på deres Enyaq-model med op til 70.000 kroner. Det koster – også for Tesla, hvis driftsmargin dykkede ned til 9,2 procent sidste år, skriverBørsen. Berlingske har den seneste tid bragt en række artikler med gode råd og information om økonomien i at købe og køre elbil. Dem kan du læse her: Sådan bliverpriserne på elbiler i 2024 Ville du købe en kinesisk elbil?Læs eksperternes svar Solceller kan fodre din elbil –men der er faldgruber Pønser du på at købe brugt elbil?Her er seks ting, du skal tjekke Sådan oplader du din elbilbedst og billigst",
        "metadata": {
            "source": "https://www.berlingske.dk/aktier/dansk-forretningsmand-er-omringet-af-spekulanter-der-ikke-tror-paa-at",
            "image_url": "https://berlingske.bmcdn.dk/media/cache/resolve/image_x_large/image/176/1765358/24639449-290-danskere-kbte-en-bil-fra-fisker-sidste-r.jpg",
            "publication_time": "Torsdag d. 15. februar 2024, kl. 22.31",
            "author": "Joachim Ploug Hansen",
            "related_links": [],
            "attachments": []
        }
    }
}