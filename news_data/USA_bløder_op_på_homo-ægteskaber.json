{
    "version": "1.0",
    "document": {
        "id": "https://www_berlingske_dk/internationalt/usa-bloeder-op-paa-homo-aegteskaber",
        "title": "USA bløder op på homo-ægteskaber",
        "content": "I nyere tid har flere markante republikanere som Dick Cheney og Laura Bush stillet sig offentligt frem og støttet homoseksuelles rettigheder til at gifte sig med hinanden. Senest er det Barbara Bush, George W. Bush' datter, der i samarbejde med organisationen Human Rights Campaign, fortæller i en video, at homoseksuelle burde have retten til at gifte sig med hinanden. Ifølge Mads Fuglede, USA-ekspert, er det et tegn på, at der er ved at ske et skift i det amerikanske samfund. - Det er stemmer, som understreger, at det republikanske telt er rummeligere, end vi går og regner med, og at partiet også indeholder libertarianere, som ikke mener, at staten har noget som helst at gøre i deres soveværelse, siger han. Det er ifølge Mads Fuglede også et tegn på, at samfundet helt naturligt udvikler sig i en mere tolerant og åben retning, som konservative republikanere ikke nødvendigvis kan gøre noget ved. - De arbejder ikke imod homoseksuelles rettigheder, fordi de godt ved, at det er en udvikling, de ikke kan holde tilbage. Symbolmæssigt kan de godt være imod homoseksuelles rettigheder, men de rører ikke ved det rent politisk. I dag er der fem stater, hvor homoseksuelle kan gifte sig, nemlig Vermont, Massachussetts, Connecticut, Iowa, New Hampshire og Washington D.C. Men ifølge Mads Fuglede vil det ændre sig snart. - Det er en udvikling som flytter sig gradvist år for år. Min vurdering er, at cirka en stat om året vil lovliggøre ægteskab for homoseksuelle. Men selvfølgelig er der også stater, hvor udviklingen vil tage meget lang tid. Det handler primært om staterne, som ligger i det såkaldte bibelbælte, siger han. Se her videoen, hvor Barbara Bush udtrykker sin støtte til de homoseksuelle.",
        "metadata": {
            "source": "https://www.berlingske.dk/internationalt/usa-bloeder-op-paa-homo-aegteskaber",
            "image_url": "https://berlingske.bmcdn.dk/media/cache/resolve/image_x_large/image/30/307491/3752222-laura-bush.jpg",
            "publication_time": "Fredag d. 04. februar 2011, kl. 17.01",
            "author": "Sesilie Christophersen",
            "related_links": [],
            "attachments": []
        }
    }
}