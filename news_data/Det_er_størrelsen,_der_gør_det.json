{
    "version": "1.0",
    "document": {
        "id": "https://www_berlingske_dk/kultur/det-er-stoerrelsen-der-goer-det",
        "title": "Det er størrelsen, der gør det",
        "content": "Pludselig var den der sidste år, Odense Sommerrevy. Lagt stort an med millionstøtte fra Odense Kommune i ryggen, selv om revy ellers ikke er noget, offentlige kasser er særligt åbne for. I et stort telt i på engen i Odense-forstaden Fruens Bøge, omtrent som en fynsk variant af den Cirkusrevyen, som hver sommer trækker så mange mennesker til Dyrehavsbakken nord for København. Men altså midt i Danmark. Og i næsten ligeså store omgivelser. Lidt af en kickstart for en ny revytradition i Danmarks tredjestørste by. Men det er også tydeligt, at man med fordel kunne have lagt mere beskedent ud. De fleste revyer vokser langsomt, men sikkert. Alene den frygtindgydende panoramascene er så bred i teltet, at det dræber meget af tempoet, når de fem medvirkende på scenen skal afløse hinanden i den lykkebod af små gevinster og fæle nitter, der er revyens. Den løber så mærkeligt efter sig selv. Selv Morten Wedendahls musik bliver så underligt væk.  Og mens Anders Lundorph har iscenesat det hele med megen tæft for personinstruktionen, er der for mange af revyens numre, der ikke kan finde ud af at holde op i tide. Tag nu for eksempel det afsluttende gøglernummer. Sikke de kan - og så så længe! Lige begyndt, altså, men endnu ikke fuldendt. Havde den været mindre blæst op, havde det slet ikke været så tosset. Bortset fra, når det var meningen. Og hvorfor ikke bare starte med det bedste først? Den har nogle af genrens mest rutinerede kræfter på scenen. Den velsyngende, lidt pæne Charlotte Guldberg, der får lov til at synge en stor Disney-ballade, selv om ideen om Mette Frederiksen som isdronning på Borgen, som så meget andet i revyen, ikke fører nogen steder hen. Til gengæld er hendes nummer som bloggeren med skjulte reklamindslag indlagt slet ikke så dårlig. Den har uforfængelige Vicki Berlin, der gør stor lykke med (endnu) et nummer som mut teenager, denne gang hende, der er blevet tvunget fritidsjob som programsælger til revyen, selv om der ikke er meget fritid over det, og som benytter lejligheden til at undre sig over revyens publikum: »Der er godt nok meget gråt hår!«  Den har Thomas Mørk, der lyser op med usvigelig sikker dummepeteruskyld over det hele og Anders Bircow - velkommen til revyen - der bidrager med mindst ligeså megen afslappet scenerutine i alt løjerne byder ham - herunder en vandet Thyra Frank-sketch. Og endelig bamsede Lars Arvad, revydirektør, som måske endnu ikke er det samlende midtpunkt, revyen stadig mangler. Hans nummer som syngende postbud, det første af sommerens uden tvivl mange om Post Nord, er så længe om at nå frem til sin ellers sjove pointe, at man skulle tro, den var sendt afsted med frimærke på.  Revyen i Odense er der forhåbentlig plads til. Men Odense Sommerrevy årgang to viser stadig, at man ikke kan købe alt for penge. Erfaring med egne virkemidler for eksempel. Odense Sommerrevy 2017. Hvem: Iscenesættelse: Anders Lundorph. Kapelmester: Morten Wedendahl. Hvor: Skov alleen, Fruens Bøge, Odense.",
        "metadata": {
            "source": "https://www.berlingske.dk/kultur/det-er-stoerrelsen-der-goer-det",
            "image_url": "https://berlingske.bmcdn.dk/media/cache/resolve/image_x_large/image/16/163696/17268893-1sektion.jpg",
            "publication_time": "Tirsdag d. 16. maj 2017, kl. 15.51",
            "author": "Jakob Steen Olsen",
            "related_links": [],
            "attachments": []
        }
    }
}