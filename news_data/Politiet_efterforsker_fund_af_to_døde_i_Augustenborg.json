{
    "version": "1.0",
    "document": {
        "id": "https://www_berlingske_dk/indland/politiet-efterforsker-fund-af-to-doede-i-augustenborg",
        "title": "Politiet efterforsker fund af to døde i Augustenborg",
        "content": "Onsdag formiddag blev to personer fundet døde i en bolig i Augustenborg på Als. Det oplyste Syd- og Sønderjyllands Politi i en pressemeddelelse tidligere på dagen. Men intet tyder umiddelbart på, at der skulle ligge en kriminel handling bag, skriver politiet i en ny pressemeddelelse onsdag aften. – Men der udestår dog yderligere efterforskning og tekniske undersøgelser, før politiet kan udtale sig endeligt om dette, lyder det. Dødsfaldene ansås i første omgang for at være mistænkelige, og det er da også sådan, politiet fortsat beskriver dem onsdag aften. Politiet iværksatte hurtigt en efterforskning, for at kaste lys over hvorvidt der er tale om en forbrydelse. Efterforskningen fortsætter imidlertid. Men har endnu ikke identificeret de to afdøde endeligt. Politiet modtog klokken 10.12 en anmeldelse om et »mistænkeligt forhold« på en adresse på Kastanieparken i Augustenborg. Da patruljen nåede frem, viste det sig, at der var to døde personer i boligen. Politiet har foretaget afspærring på stedet for at sikre arbejdsro til de tekniske undersøgelser, som man er i gang med at foretage. Når politiet har et såkaldt mistænkeligt dødsfald, så iværksættes de samme efterforskningsskridt, som var der tale om et drab. Det gør man blandt andet for at sikre sig spor, som ellers risikerer at gå tabt, i fald sagen skulle vise sig at være en kriminalsag. En del sager om mistænkelige dødsfald viser sig efterfølgende at handle om naturlig død, selvmord eller ulykker, men jævnligt afslører de indledende undersøgelser også, at der er tale om drab. Foreløbig vil politiet ikke oplyse yderligere om episoden i Augustenborg. /ritzau/",
        "metadata": {
            "source": "https://www.berlingske.dk/indland/politiet-efterforsker-fund-af-to-doede-i-augustenborg",
            "image_url": "https://berlingske.bmcdn.dk/media/cache/resolve/image_x_large/image/156/1563348/24131362-.jpg",
            "publication_time": "Onsdag d. 22. juni 2022, kl. 13.32",
            "author": null,
            "related_links": [],
            "attachments": []
        }
    }
}