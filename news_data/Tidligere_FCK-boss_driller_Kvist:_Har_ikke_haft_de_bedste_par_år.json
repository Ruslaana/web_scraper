{
    "version": "1.0",
    "document": {
        "id": "https://www_berlingske_dk/sport/tidligere-fck-boss-driller-kvist-har-ikke-haft-de-bedste-par-aar",
        "title": "Tidligere FCK-boss driller Kvist: Har ikke haft de bedste par år",
        "content": "Sidste år chokerede landsholdsanfører Daniel Agger de danske fodboldfans ved at vende hjem til Brøndby i sin bedste fodboldalder. Fredag var det så landsholdets viceanfører, William Kvists, tur. Den tidligere FC København-anfører vender hjem efter fire år i udlandet, offentliggjorde klubben fredag eftermiddag. En beslutning, Peter Bonde bifalder, og den assisterende landstræner er sikker på, at William Kvist bliver en markant profil i Superligaen. William Kvist har skrevet under på en femårig kontrakt med sin tidligere klub, som han med stor succes spillede for i perioden 2004-2011. Aftalen indeholder dog en klausul, der gør, at han efter det første år kan købes fri for et allerede fastsat beløb i en afgrænset periode. Sker det ikke, fortsætter aftalen i yderligere fire år. Dermed er ringen sluttet for den nu 30-årige midtbanespiller, der i 2011 drog til tyske Stuttgart, hvor succesen var begrænset. Dernæst gik turen til Premier League og Fulham, og spilletiden udeblev ligeså. Championship-klubben Wigan blev sidste udlandsstop i denne omgang for William Kvist, der altså kommer hjem til Danmark og FCK. Peter Bonde vægter spilletid højere end ligaens niveau – og derfor bifalder han også William Kvists skifte hjem til Superligaen. »Det vigtigste er jo altid, at vores spillere spiller på så højt niveau som muligt. William (Kvist red.) har været lidt uheldig med sine klubvalg, og der har været mange managerskift. Nu kommer han i hvert fald til et sted, hvor man kender hans kvaliteter, og han kender klubben. Så man må vide, hvad man går ind til fra begge parter. Selvfølgelig havde vi da gerne set, at William havde spillet i Premier League, men det vigtigste er, at han kommer til at spille, og det kommer han til nu, så det er positivt,« siger Peter Bonde til BT. Selv om det har knebet med spilletiden på klubplan for William Kvist de seneste fire år, er Peter Bonde overbevist om, at han midtbanegeneralen vil løfte Superligaens niveau: »William er en markant spiller på det danske landshold, så selvfølgelig går han ind og bliver en markant profil i Superligaen. Ydermere syntes vi faktisk, at han har spillet rigtig mange fine landskampe det seneste år på trods af hans klubforløb, så hvis han bare kan holde det niveau, så er vi godt tilfredse.« Carsten V. Jensen, nuværende sportschef i FC Nordsjælland, kender William Kvist godt fra deres fælles fortid i FC København. Han mener også, løvernes tidligere anfører bliver en profil i Superligaen. »Jeg synes, det er et løft for Superligaen, for det er jo ikke en spiller i sin dårligste alder, men omvendt vil jeg også lige drille Kvist og sige: Det er ikke de bedste seneste to år han har haft, så held og lykke til ham.« William Kvist er den tredje spiller fra det FCK-hold, der i 2011 hjemtog DM-guldet i suveræn stil og også nåede ottendedelsfinalen i Champions League som det hidtil eneste danske hold, som vender hjem. De andre to er Mathias Zanka Jørgensen og Mikael Antonsson.",
        "metadata": {
            "source": "https://www.berlingske.dk/sport/tidligere-fck-boss-driller-kvist-har-ikke-haft-de-bedste-par-aar",
            "image_url": "https://berlingske.bmcdn.dk/media/cache/resolve/image_x_large/image/69/693619/9859829-fck-trning.jpg",
            "publication_time": "Lørdag d. 18. juli 2015, kl. 10.05",
            "author": "Michel Wikkelsø Davidsen",
            "related_links": [],
            "attachments": []
        }
    }
}