{
    "version": "1.0",
    "document": {
        "id": "https://www_berlingske_dk/bil/traed-ind-i-bjoern-wiinblads-lyseblaa-univers",
        "title": "Træd ind i Bjørn Wiinblads lyseblå univers",
        "content": "Læsebrillerne på stakken af bøger ved siden af himmelsengen i det lille, mørkeblå soveværelse ligger stadig, præcis som de lå den dag i 2006, hvor Bjørn Wiinblad døde. Ligesom i øvrigt alt andet i det lyseblå træhus i Kgs. Lyngby nord for København, hvor kunstneren og keramikeren boede og arbejdede. »Alt i huset er frosset – vi har ikke flyttet på en eneste ting. Det var sådan, Bjørn ønskede, det skulle være,« fortæller Rene Schultz, som var nær ven med Bjørn Wiinblad, og som i dag er bestyrer af Det Blå Hus. Han guider med største indlevelse og en overbevisende fortællelyst nysgerrige gennem det usædvanlige hus. Sidste år besøgte 8.000 gæster Det Blå Hus.  Stedet var Wiinblads fra 1968 og frem til hans død, og huset, som er fyldt med kunst – ikke kun hans egen – lader ingen i tvivl om, at kunstneren, keramikeren og maleren var en ganske særlig herre. Bjørn Wiinblad opnåede i 60erne og 70erne stor popularitet både herhjemme og i udlandet. Ethvert hjem med respekt for sig selv havde Wiinblads keramikfigurer af smilende damer på vægge, hylder eller spisebord, og der var efter sigende en lang kø foran Illums Bolighus, da hans første juleplatter blev sat til salg. Men da keramikken efterhånden blev mainstream, dalede populariteten kraftigt, og platterne blev solgt for en slik på loppemarkeder. Lige indtil Bjørn Wiinblad for få år siden igen begyndte at blive eftertragtet og retrosmart. Ved arbejdsbordet mod væggen kom mange af Wiinblads idéer til live. Foto: Anna KeeminkFold sammenLæs mere I 2014 relancerede Rosendahl Design Group Bjørn Wiinblad i en nyfortolkning, og dette skabte endnu mere interesse for brandet, som i år, hvor Bjørn Wiinblad ville være fyldt 100 år, igen lever i de fleste danskeres bevidsthed. I Det Blå Hus kan man næsten mærke Bjørn Wiinblads tilstedeværelse i de mange personlige og farverige rum fyldt med ting – bøger, plader, møbler og kunst.  I den lille, blå spisestue, hvor kvadratiske klinker på usædvanlig vis pryder hele loftet og kinesisk porcelæn hænger på alle vægge, yndede Bjørn Wiinblad at holde middagsselskaber for sine mange venner og bekendtskaber. Omkring bordet har bl.a. Arnold Swarzenegger og den amerikanske forfatter Erica Jong siddet flere gange – lige så vel som talrige andre danske og internationale kunstnere og kendisser. »Under middagene var kun stearinlys tændt, og serveringspersonalet kom ud af en ’hemmelig’ dør gemt bag et stort vitrineskab. Bjørn elskede overraskelser,« fortæller Rene Schultz. De glade kvindefigurer er kendetegnet for Bjørn Wiinblads keramik. Foto: PRFold sammenLæs mere I den anden ende af stueetagen havde Wiinblad sine arbejdsrum. Her gik han rundt i sin faste uniform: bare tæer og kimono. I lokalerne var der radioer, som alle var nøje indstillet til at akkompagnere arbejdet med klassisk musik. »Bjørn Wiinblad levede i sin egen verden og interesserede sig ikke for politik eller kriser i verden. Det var derfor, han kunne skabe sit velkendte farverige univers,« siger Rene Schultz og tilføjer:  »Hvis man netop har hørt nyheder om krig og sultne børn, kan man ikke bagefter tegne glade damer og fugle, der kvidrer. Så det første sorterede han fra.« I sin tid havde Bjørn Wiinblad 16 kvinder ansat til at male de mange karakteristiske lerfigurer, og i dag er der stadig fire malere tilknyttet Det Blå Hus – kvinder, som alle er oplært af Wiinblad selv. De maler keramikken, som sælges i den tilhørende butik. I og omkring huset lever Bjørn Wiinblads ånd stadig i bedste velgående – og det siger sig selv, at hans 100 års fødselsdag skal fejres med manér. ",
        "metadata": {
            "source": "https://www.berlingske.dk/bil/traed-ind-i-bjoern-wiinblads-lyseblaa-univers",
            "image_url": "https://berlingske.bmcdn.dk/media/cache/resolve/image_x_large/image/98/985961/22070943-16botforside-104122-573jpg.jpeg",
            "publication_time": "Søndag d. 16. september 2018, kl. 15.00",
            "author": null,
            "related_links": [],
            "attachments": []
        }
    }
}