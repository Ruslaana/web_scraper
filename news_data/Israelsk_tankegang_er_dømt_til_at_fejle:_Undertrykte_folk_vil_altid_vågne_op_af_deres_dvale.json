{
    "version": "1.0",
    "document": {
        "id": "https://www_berlingske_dk/opinion/israelsk-tankegang-er-doemt-til-at-fejle-undertrykte-folk-vil-altid-vaagne",
        "title": "Israelsk tankegang er dømt til at fejle: Undertrykte folk vil altid vågne op af deres dvale",
        "content": "Hamas’ angreb 7. oktober og Israels nådesløse militære gensvar har atter genoplivet en tilsyneladende uendelig voldsspiral i Mellemøsten. Som situationen er nu, er der ingen seriøse forsøg på at bryde denne spiral, og udsigten til omsider at løse den israelsk-palæstinensiske konflikt virker nu fjernere end nogensinde. Alle, som ønsker fred, må nu sige sandheden til både israelere og militante islamiske fundamentalister. Mange af os har i vores opvækst lært, at det viser karakter at være bevidst om sin egen fortid. Men vi står nu over for parter, som nægter at stå ordentligt til regnskab for fortiden eller at planlægge ud i fremtiden. Hamas’ angreb 7. oktober var en mere avanceret udgave aftidligere angrebi 2008, 2014 og2021. Deterklærede målvar at reagere på Israels provokerende adfærd omkring al-Aqsa-moskeen i det besatte Østjerusalem og befri palæstinensiske fanger. Men disse angreb har aldrig ændret på situationen i Gaza og tværtimod forårsaget endnu flere dødsfald på begge sider af konflikten – dog som regel fem gange så mange palæstinensere som israelere. Dertil kommer den uundgåelige ødelæggelse af infrastruktur, den forudsigelige stramning af blokaden og de fortsatte overgreb på palæstinensere (som for eksempel det voksende antalanholdelserved al-Aqsa). Ved at søge at straffe Hamas militært for de 1.400 israelere, der blevet dræbt 7. oktober, er Israel heller ikke stoppet op for at overveje sin egen fortid. Tidligere krige i Gaza har netop ikke opfyldt det primære mål om at tæmme Hamas, fordi Israels fremgangsmåde har været at fokusere på symptomerne frem for de dybere årsager. Israel har fra starten kæmpet mange blodige krige for at værne om sin sikkerhed, hvilket igen har kostet palæstinenserne tab af liv, rettigheder og fremtidsudsigter. Senest har premierminister Benjamin Netanyahus højreekstreme regering (der nu er veget for en national samlingsregering) haftreligiøse fanatikerepå fremtrædende poster, hvor de har oppisket stemningen i forhold til palæstinenserne omkring al-Aqsa og på den besatte Vestbred. Israelerne begår konsekvent den fejl at tro, at palæstinenserne underdanigt vil acceptere en status quo, hvor de må leve under hårde vilkår uden det store håb. Men historien har vist os fra konflikter og besættelser i Algeriet, Marokko, Tunesien, Syrien og Egypten, at denne tankegang er dømt til at fejle. Undertrykte folk kan i perioder virke dybt apatiske, men deres frihedstrang består. De vil altid på et eller andet tidspunkt vågne op af deres dvale. I den seneste krig er Israels mål tilsyneladende at hævne dem, der blev dræbt af Hamas, at genskabe de israelske forsvarsstyrkers svækkede afskrækkelsesmagt og udslette Hamas i Gaza. Men Israel har ikke forklaret, hvordan man vil opnå det sidste mål, eller hvordan man vil håndtere efterdønningerne. Hver gang Hamas trækker Gaza og dets indbyggere ind i en blodig krig med Israel, går følelserne uundgåeligt højt i hele den arabiske verden. Billederne af ødelæggelserne i Gaza vækker ikke kun vrede blandt arabere på gaden, men også blandt de normalt mere velovervejede. Det er skuffende, men ikke overraskende, at se voksende støtte til Hamas og bevægelsens tilraning af palæstinensernes sag blandt de mest veluddannede og oplyste medlemmer af den arabiske elite. For nylig blev jeg af én af dem irettesat for atkritisereHamas, med den indvending, at det ikke er en terrororganisation, men en modstandsbevægelse, og at de dræbte israelere ikke var civile, men bosættere, som fortjente det. Den type reaktioner viser, hvordan bølger af vold og had opsluger alle på deres vej. Selv intellektuelle kan give efter for følelser og raseri, der i stort omfang bliver pisket op af sociale medier og propaganda. Hvis Israel ikke formår at udslette Hamas eller blot at underminere dets militære formåen eller politiske indflydelse, så vil der ikke være opnået meget. De ufattelige ødelæggelser, der nu bliver påført Gaza, vil tage årtier at udbedre. På samme måde er det eneste, Hamas vil have opnået, en narcissistisk styrkeopvisning, som de uskyldige indbyggere i Gaza må betale for med deres blod, deres hjem og deres fremtid. Hamas’ ligegyldighed over for uskyldige civile vil nå sit højdepunkt, når krigen på et tidspunkt stopper. Så vil Hamas’ tilhængere igen fejre »sejren«, mens de står i ruinerne af ødelagte hjem og ligene af uskyldige Gaza-indbyggere. Både arabere og israelere må tænke meget nøje over, hvad de sandsynligvis vil opnå med deres politik og handlinger. Kun ved at huske fortiden kan de vende tilbage til en kurs, der i det mindste giver håb for fremtiden på begge sider af konflikten. Muhannad Alazzeh er tidligere medlem af det jordanske Senat og ekspert i internationale menneskerettigheder. Copyright Project Syndicate 2023 –www.project-syndicate.org Oversættelse: Bibi Christensen ",
        "metadata": {
            "source": "https://www.berlingske.dk/opinion/israelsk-tankegang-er-doemt-til-at-fejle-undertrykte-folk-vil-altid-vaagne",
            "image_url": "https://berlingske.bmcdn.dk/media/cache/resolve/image_x_large_vertical/image/173/1736368/24572988-ved-at-sge-at-straffe-hamas-militrt-for-de-140.jpg",
            "publication_time": "Torsdag d. 16. november 2023, kl. 13.58",
            "author": null,
            "related_links": [],
            "attachments": []
        }
    }
}