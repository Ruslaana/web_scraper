{
    "version": "1.0",
    "document": {
        "id": "https://www_berlingske_dk/internationalt/han-sladrede-om-fejl-paa-fly-og-haevdede-at-boeing-haevnede-sig-paa",
        "title": "Han sladrede om fejl på fly og hævdede, at Boeing hævnede sig på ham. Nu siger politiet, at hans død skyldes selvmord",
        "content": "Hans dødsfald var chokerende. I flere årtier havde 62-årige John Barnett været ansat hos den amerikanske flygigant Boeing. Men de seneste år havde han ad flere omgange givet udtryk for en stærk bekymring over sin arbejdsgivers sikkerheds- og produktionsstandarder. Det skete som følge af flere svigt i kvaliteten af sikkerheden, som medførte, at flygiganten efterfølgende har haftstribevis af uheld og nødlandingerinden for en kort periode. Desuden var defekte flydele – flere af alvorlig grad – ad flere omgange også blevet leveret til selskabet. De mange sager førte til, at den mangeårige medarbejder sagsøgte selskabet for at gå til modangreb mod ham som følge af hans anklager mod sin arbejdsgiver. Og da han 9. marts dette år ikke var mødt op til en afklaring i sin sag mod Boeing, var politibetjente fra South Carolinas politi blevet sendt ud for at tjekke op på ham. De fandt ham siddende på førersædet i en bil med en pistol i højre hånd. Han var død og havde et skudsår i hovedet, der var påført fra nært hold. Nu konkluderer en endelig politirapport fra episoden, at skudsåret var selvforskyldt, og at John Barnetts død derfor skyldes et selvmord.Det skriver CNN. Til CNN har politiet ydermere delt en note fra John Barnett, som han efter sigende har efterladt i bilen. På den var der skrevet flere nedsættende beskeder rettet mod Boeing, skriver mediet. Tilbage i marts såede begge hans advokater dog tvivl om hans villighed til at tage sit eget liv, da han ifølge dem lod til at være ved godt mod og i godt humør: »Vi har ikke set nogen former for indikationer på, at han skulle tage sit eget liv. Ingen kan tro det,« fortalte hans to advokater, Robert Turkewitz og Brian Knowles, i en pressemeddelelse. »Charleston Politi er nødt til at undersøge det her til ende og vil fortælle til offentligheden, hvad de finder ud af.« John Barnett havde i årtier arbejdet for Boeing i rollen somQuality Manager, som er en specialist, der analyserer og vurderer kvaliteten af virksomhedens produkter i henhold til de gældende retningslinjer. Tilbage i 2019 valgte han dog at blive whistleblower mod sin arbejdsplads, da han til The New York Times fortalte, at han havde opdaget usikre ledningsklynger i fremstillingsprocesserne af Boeings fly. Hvis ledningerne blev skåret over af nærliggende metalsplinter, kunne det eksempelvis føre til et katastrofalt svigt af hele flyet. Og det kunne i værste fald koste menneskeliv. »SomQuality Managerhos Boeing er man den sidste skanse, før en defekt del bliver leveret til et fly, som offentligheden kan benytte sig af. Jeg har endnu ikke set et fly fra Charleston, som jeg ville kalde sikkert og luftdygtigt,« fortalte han dengang til den amerikanske avis. Siden hans offentlige advarsler om flygiganten, har selskabet haft flere problemer med sikkerheden og kvaliteten på flere af deres flyvemaskiner. I denne uge har det amerikanske justitsministerium som følge af de mange episoder med sikkerhedssvigt nu meldt ud, at selskabet derfor kan blive retsforfulgt.",
        "metadata": {
            "source": "https://www.berlingske.dk/internationalt/han-sladrede-om-fejl-paa-fly-og-haevdede-at-boeing-haevnede-sig-paa",
            "image_url": "https://berlingske.bmcdn.dk/media/cache/resolve/image_x_large/image/179/1796719/24707295-xxx.jpg",
            "publication_time": "Lørdag d. 18. maj 2024, kl. 18.49",
            "author": "Malthe Håkonssen",
            "related_links": [],
            "attachments": []
        }
    }
}