{
    "version": "1.0",
    "document": {
        "id": "https://www_berlingske_dk/politik/moderaternes-udlaendingeordfoerer-reagerer-paa-frederik-vads-tredje",
        "title": "Moderaternes udlændingeordfører reagerer på Frederik Vads tredje erkendelse: »Hvad tænker danskerne så om sådan en som mig?«",
        "content": "Siden 5. april har Socialdemokratiets udlændingeordfører, Frederik Vad, været på en mission. Han taler om indvandrere, der trods gode uddannelser og job undergraver det danske samfund. Han taler om »den tredje erkendelse« i dansk udlændingepolitik. Og han taler til et spøgelse, som hjemsøger alle de indvandrerfamilier, der gør, hvad de kan, mener Mohammad Rona, der selv tilhører denne kategori. Han er udlændingeordfører for Moderaterne, der som bekendt sidder i regering med Socialdemokratiet. »Jeg kan ikke lade være med at tænke på, hvad tænker danskerne så om sådan én som mig for eksempel? Eller min bror?«siger MohammadRona i DR-programmet »Slotsholmen«. »Jeg sidder i Folketingssalen og er folkevalgt politiker. Er der så nogen, der måske også kan have den mistanke om mig? Det synes jeg faktisk er en ret vild tanke. Jeg har aldrig, aldrig nogensinde i mit liv haft sådan en type tanke før,« fortæller han. Selvom det umiddelbart kunne ligne en konflikt mellem to udlændingeordførere fra samme regeringskonstellation, afviser Mohammad Rona, at der skulle være tale om en sådan. »Det er jo hans politik. Det har jeg sådan set absolut intet imod. Vi er jo tre forskellige partier, som har forskellige ståsteder og grundholdninger til det her område. Så jeg ser det ikke som et problem, at han siger det,« forklarer Mohammad Rona, som er på udvalgsrejse til Italien og derfor ikke har mulighed for at uddybe sine synspunkter. Han er dog langtfra den eneste politiker, som har følt behov for at kommentere Frederik Vads »tredje erkendelse«. »Han sætter spørgsmålstegn ved, om veluddannede folk, der er en del af samfundet, har en skjult agenda. Det er en mistænkeliggørelse af en helt masse mennesker og en stærk generalisering,« har Musa Kekec (S), der er medlem af kommunalbestyrelsen i Ballerup, tidligere sagt tilBerlingske. »Et af de større problemer, vi har i samfundet lige nu, er, at der sker rigtig, rigtig meget racisme mod folk med anden etnisk baggrund. Og den polarisering, Frederik Vad har behov for at skabe her, gør jo kun tingene værre,« har Socialdemokratiets politiske ordfører på Københavns Rådhus, Laura Rosenvinge, sagt til DR. Selv har Frederik Vad sagt, at Socialdemokratiets udlændingepolitik er den samme, som den hele tiden har været. »Socialdemokratiet er hverken gået til venstre eller til højre i udlændingedebatten. Socialdemokratiet står, hvor Socialdemokratiet har stået i årevis,« sagde han til DR. Med Mohammad Ronas udtalelser i »Slotsholmen« er diskussionen om den tredje erkendelse ikke længere blot en diskussion internt i Socialdemokratiet.",
        "metadata": {
            "source": "https://www.berlingske.dk/politik/moderaternes-udlaendingeordfoerer-reagerer-paa-frederik-vads-tredje",
            "image_url": "https://berlingske.bmcdn.dk/media/cache/resolve/image_x_large/image/178/1787693/24687587-frederik-vad-s-har-fet-mohammad-rona-m-til-at.jpg",
            "publication_time": "Tirsdag d. 23. april 2024, kl. 09.56",
            "author": "Mikkel Fyhn Christensen",
            "related_links": [],
            "attachments": []
        }
    }
}