{
    "version": "1.0",
    "document": {
        "id": "https://www_berlingske_dk/skaerm/nikolaj-lie-kaas-nye-tv-2-serie-er-ikke-saa-sjov-som-den-selv-tror-den-er",
        "title": "Nikolaj Lie Kaas' nye TV 2-serie er ikke så sjov, som den selv tror, den er",
        "content": "Der er noget galt medTV 2s nye, stort anlagte komedieserie »Agent«. Umiddelbart lyder det jo som et udmærket afsæt for en underholdende føljeton, når man ridser handlingsskelettet op. Hør bare her: Man tager en skuespilleragent (Esben Smed) med en stald af krukkede skuespillere, han skal sørge for at stille tilfreds og holde på, hvilket naturligvis ikke er en let opgave. Og man sætter ham så under maksimalt pres, så han gang på gang klokker i det og kommer længere og længere ud i forhold til at få enderne til at mødes i sin stressende tilværelse – med risiko for at ryge ud fra jobbet, truet af lånehajer og komme under beskydning fra ekskonen, der synes, han svigter deres fælles barn, og som truer med at inddrage samværet. Men der er noget, der knirker, og som gør »Agent«, der er skrevet og instrueret af Nikolaj Lie Kaas, mindre sjov, end den ser ud til at være ved første øjekast. Er det for eksempel ikke et problem, at Esben Smed tilsyneladende ikke er komiker? Det er tydeligt, at Nikolaj Lie Kaas har ønsket sig en form for normalitetens faste kerne, der udfordres af omstændighederne. Det skal ikke være ham, men situationerne, han sættes i, der skal få latteren til at rulle. Men det er også ham, det skal være til at identificere sig med, når serien sideløbende ønsker at sige et eller andet om fraværende fædre. Man savner en grundlæggende varme, som den ellers så dygtige Smed ikke rigtig er i stand til at udstråle. Han mangler ganske enkelt noget, der får sympatien til at samle sig om ham, selv om vi ser hans brister: Den forsonende charme, den fundamentale uskyld, der skal få os over på hans side, trods de usympatiske træk – fraværende far – der præger hans karakter. Den åbenlyse uansvarlighed, han lægger for dagen. Der mangler simpelthen noget for, at man som seer for alvor kan lide med ham og håber på, at det går ham godt, at han klarer frisag i alle de paniske og pinagtige situationer, han efterhånden har en evne til at lande midt i. Men i det hele taget er »Agent« ikke så sjov, som den selv tror, den er. Sjovt umorsomt, selv om den ved gud prøver hårdt. Mest af alt er »Agent« en træt satire over en opblæst, skabagtig filmindustri. Dens tilgang til det, der er sjovt, lægger sig i det yderste kølvand på en anden, langt mere vellykket dansk komedieserie, man ikke kan undlade at sammenligne med. Den benytter sig af den form for skæg og ballade, »Klovn« for alvor introducerede herhjemme, da de første episoder gik over skærmen i 2005. Ulrich Thomsen og Melvin Kakooza er to af de kendte navne, der dukker op som sig selv.Fold sammenLæs mereFoto: Henrik Ohsten / TV2. På den ene side hylder den pinlighedskomikken – ideen om, at hovedpersonen må gøre alt for at afværge katastrofen, men alligevel gang på gang bringes i forlegenhed. Altså uden at have en uheldig Frank Hvam, man trods alt hepper på. På den anden side baserer den sig på den mere eller mindre private gøren grin med kendte gæstemedvirkendes offentlige personaer – de spiller sig selv, men så alligevel ikke. En evig leg med fantasien om, hvordan de kendte er i virkeligheden, når vi ikke ser dem. Fremstillet som karikaturer, der tager afsæt i den forestilling, vi har om dem. Vist er det da imponerende, når A-kæden af dansk filmtalent har indvilget i at lege med i den største fætter-og-kusine-fest, man længe har set på skærmen. Fra Ulrich Thomsen til Nikolaj Coster-Waldau. Fra Birthe Neumann til Dar Salim. Men ærligt talt virker den type ironi opbrugt, som om man har forladt sig på, at det var nok at se en masse kendte spille sig selv – eller i hvert fald noget, der ligner. Hvad enten det er popstjernenTobias Rahim, hvis alter ego åbenbart indspiller private sexvideoer,Sidse Babett Knudsen, der fremstiller sig selv som en faretruende humørsvingende diva, eller tv-fænomenet Thomas Blackman, der agerer en benhård mafiaboss af en ågerkarl i overdreven imitation af sig selv og sit eget image som hård hund. Når det så er sagt, må man også lægge til, at Ina-Miriam Rosenbaum leverer endnu en præcis indsats som et af den slags formidable moderdyr, dansk film har placeret hende i, mens Julie Agnete Vang bevarer seernes velvilje som ekshustruen, og Mathilde Arcel er sød og meget normal som overbærende assistent. København spiller også pænt sin rolle som smart kulisse. Sjældent har den danske hovedstad set mere indbydende ud end her, i lækkert tonede billeder. Men ideen om en tv-serie, der beskriver indsatsen i et skuespilleragentur, og hvor vanskelige stjerner spiller sig selv, forløses ærligt talt langt bedre – og sjovere, selv om det ikke er dens hele sigte – i det franske Netflix-tilbud »Ring til min agent!« (»Dix pour cent«), som den danske serie ellers ikke har meget til fælles med. Den kan man med fordel stifte bekendtskab med i stedet forat spilde tiden med spildt talent fra øverste hylde. »Agent« Manuskript og instruktion: Nikolaj Lie Kaas. TV 2 søndag den 9. juni. Kan streames fra TV 2 Play søndag den 2. juli.",
        "metadata": {
            "source": "https://www.berlingske.dk/skaerm/nikolaj-lie-kaas-nye-tv-2-serie-er-ikke-saa-sjov-som-den-selv-tror-den-er",
            "image_url": "https://berlingske.bmcdn.dk/media/cache/resolve/image_x_large/image/169/1691327/24466085-bmr.jpg",
            "publication_time": "Søndag d. 02. juli 2023, kl. 12.00",
            "author": "Jakob Steen Olsen",
            "related_links": [],
            "attachments": []
        }
    }
}