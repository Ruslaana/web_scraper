{
    "version": "1.0",
    "document": {
        "id": "https://www_berlingske_dk/videnskab/samsung-svarer-igen-paa-overvaagningsanklager",
        "title": "Samsung svarer igen på overvågningsanklager",
        "content": "Den sydkoreanske gigantvirksomhed Samsungs smart-TV optager ikke »passivt og automatisk al samtale« i et rum. Sådan lyder beskeden fra virksomheden et døgn efter, at Samsung kom under kritik for, at dets smart-TVs stemmekendelsesfunktion ud over kommandoer som »skru op« også kunne opfange privat snak i stuerne.  Kritikken opstod, efter at det kom frem, at Samsung i policen til smart-TV skriver, at »hvis dine talte ord indeholder personlig eller anden følsom information, vil den information være at finde i det data, der bliver opfanget og sendt videre til en tredje part«. Mandag kunne Samsung oplyse, at de arbejdede på at samle informationer, og tirsdag lyder det så i en mail, at »rent teknisk optager Samsungs smart-TV ikke passivt og automatisk al samtale i et rum hvor TV’et er placeret. Fjernsynsbrugere skal aktivt trykke på optageknappen på fjernbetjeningen for at stille et spørgsmål og sætte gang i en søgning.«  Samsung skriver endvidere, at der findes to forskellige stemmestyringsfunktioner, hvoraf den ene er offline. Mandag stillede blandt andet Forbrugerrådet Tænk samt partner i advokatfirmaet Bech-Bruun spørgsmål ved, formuleringen i policen om »tredje part«. Det skal der nemlig ifølge dansk lovgivning være oplyst om. ",
        "metadata": {
            "source": "https://www.berlingske.dk/videnskab/samsung-svarer-igen-paa-overvaagningsanklager",
            "image_url": "https://berlingske.bmcdn.dk/media/cache/resolve/image_x_large/image/29/294635/8286852-usa-business.jpg",
            "publication_time": "Tirsdag d. 10. februar 2015, kl. 17.02",
            "author": "Maja Hagedorn Hansen",
            "related_links": [],
            "attachments": []
        }
    }
}