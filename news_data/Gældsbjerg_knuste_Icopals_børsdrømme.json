{
    "version": "1.0",
    "document": {
        "id": "https://www_berlingske_dk/virksomheder/gaeldsbjerg-knuste-icopals-boersdroemme",
        "title": "Gældsbjerg knuste Icopals børsdrømme",
        "content": "Den store danske tagpapkoncern Icopal har efter flere års forsøg endeligt opgivet alle drømme om at vende tilbage til børsen. I sidste ende kunne ejerne ikke få planerne til at gå op med aktiemarkedets krav til, hvor meget gæld en børsnoteret virksomhed kan have. I stedet betaler den amerikanske konkurrent GAF 7,5 mia. kr. for den danske virksomhed. »Det er ingen hemmelighed, at vi har haft en gæld, og at det var noget, som vi har arvet fra tidligere tider. Men vi har levet med det og mindsket gælden over tid. Og under finanskrisen bukkede mange selskaber under, men vi var stærke som en sten,« siger Miguel Kohlmann, adm. direktør i Icopal.  Berlingske erfarer fra andre kilder, at den Bahrain-baserede kapitalfond Investcorp måtte opgive at få det regnestykke, som skulle sende Icopal på børsen, til at gå op. Virksomhedens gæld nåede i 2014 op på 3,9 mia. kroner, og derudover har Investorcorp placeret et lån på yderligere over halvanden mia. kr. i holdingselskabet. De tal hang ikke sammen med, at virksomheden i seneste regnskab opnåede en driftsindtjening på blot 685 mio. kr.  Om gælden var den direkte årsag til, at børsnoteringen ikke kunne gennemføres, svarer Miguel Kohlmann ikke på. Han bekræfter dog, at gælden indgik i overvejelserne. »Det var én af mange faktorer, vi blev nødt til at overveje,« siger han. Tagpapkoncernen har tidligere været noteret, men blev købt af børsen i 2000. Her blev virksomheden overtaget af et konsortium med blandt andre den danske kapitalfond Axcel og legopengetanken Kirkbi. I 2007 – kort inden finanskrisen – blev Icopal solgt videre til Investcorp. Handlen til over seks mia. kr. var blandt andet mulig, fordi Investcorp forgældede virksomheden med næsten fem mia. kr.  Men den store gæld skulle senere vise sig at komme til at plage Icopal i mange år frem. Kort efter handlen blev den danske virksomhed hårdt ramt af byggekrisen. Omsætningen faldt, og forholdet mellem gælden og indtjeningen udviklede sig faretruende. Icopal var tæt på at bryde låneaftalerne med bankerne, og Investcorp har over flere gange været tvunget til at købe gæld tilbage fra den danske virksomhed. »Det var den store gæld, der gjorde en børsnotering umulig,« siger en kilde.  Et af problemerne for Icopal var også, at virksomheden skulle have en væksthistorie at sælge. Det var blandt andet – som tidligere omtalt i Berlingske – planer om opkøb i hele Europa. For at gøre plads til dem skulle en betydeligt del af gælden væk, og det viste sig i sidste ende ikke at være mulig. Dermed valgte Investcorp og de mange rådgivere med den london-baserede investeringsbank Lazard, amerikanske Goldman Sachs og svenske Nordea i spidsen at droppe børsprocessen. Men droppet børsnotering eller ej føler Icopal sig i gode hænder hos amerikanske GAF, der er en virksomhed stiftet helt tilbage i jernbanens guldalder i 1886. »Med salget får vi en helt anden finansiering, der også vil gøre det muligt for os at vokse, og dermed er gældsspørgsmålet også løst,« siger tysk-brasilianeren Miguel Kohlmann. Kombinationen af GAF og Icopal skaber ifølge de to virksomheder verdens største producent af tagløsninger og produkter til beskyttelse af bygninger og konstruktioner.  I alt kan GAF således med opkøbet mønstre 65 produktionsfaciliteter verden over, 6.500 medarbejdere og en samlet årlig omsætning på næsten fire milliarder dollars i mere end 80 lande. Planen er dog at vokse yderligere, forklarer Miguel Kohlmann. »Vi har ikke lavet detaljerede planer for strategien. Allerede nu står det dog fast, at Icopal skal være større både med at vokse i markedet, men også ved opkøb af virksomheder. Vi skal være GAF i Europa,« siger han.  Overtagelsen af Icopal ventes med myndighedernes velsignelse at gå igennem i løbet af andet kvartal i år. 54-årige Miguel Kohlmann fortsætter som administrerende direktør for Icopal i overgangsfasen.",
        "metadata": {
            "source": "https://www.berlingske.dk/virksomheder/gaeldsbjerg-knuste-icopals-boersdroemme",
            "image_url": "https://berlingske.bmcdn.dk/media/cache/resolve/image_x_large/image/17/178914/12112401-26busmiguel-kohlmann-160323jpg.jpeg",
            "publication_time": "Mandag d. 25. januar 2016, kl. 17.00",
            "author": "Jakob Chor",
            "related_links": [],
            "attachments": []
        }
    }
}