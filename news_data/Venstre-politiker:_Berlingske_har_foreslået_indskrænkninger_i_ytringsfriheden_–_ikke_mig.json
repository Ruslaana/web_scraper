{
    "version": "1.0",
    "document": {
        "id": "https://www_berlingske_dk/kommentarer/venstre-politiker-berlingske-har-foreslaaet-indskraenkninger-i",
        "title": "Venstre-politiker: Berlingske har foreslået indskrænkninger i ytringsfriheden – ikke mig",
        "content": "»Danmark bør indføre forbud mod burka og niqab. I forvejen er det ikke tilladt at bære elefanthuer under demonstrationer. Lad os udvide maskeringsforbuddet og henvise til, at vi i det offentlige rum har krav på at vide, hvem vi står over for«. Sådan skrev Berlingske i sin tid på lederplads om tildækningsforbuddet, som indiskutabelt var en indskrænkning af ytringsfriheden. Alligevel føler Berlingske sig kaldet til belære mig om, at enhver diskussion om Rasmus Paludans bebudede daglige koranafbrændinger, der lægger beslag på store dele af mandskabet i Københavns Politi, er en bagatellisering af demokratiets udfordringer, ligesom det vil være at hælde vaseline på glidebanen frem mod en afskaffelse afytringsfriheden, når det gælder kritik af islam. Hvorfor kommer jeg til at tænke på Dansk Folkeparti, der brændende (så at sige) ønsker sig et forbud modafbrænding af Dannebrog? »I Danmark har vi ytringsfrihed for Loke såvel som for Thor. Og ytringsfriheden; den giver vi ikke køb på. Men grænsen går ved afbrænding af det danske flag« Hvorfor tænker jeg påTrykkefrihedsselskabet, der inviterede den hollandske politiker Geert Wilders til Folkemødet, selvom han ønskede et forbud mod at trykke Koranen? Er ytringsfriheden absolut, når muslimer krænkes, men ikke når vi selv gør? Er indskrænkninger af ytringsfriheden i orden, så længe det kun går ud over muslimer? For historieskrivningens skyld – jeg var ordfører, da Venstre valgte at støtte en ophævelse af blasfemiparagraffen. Det er jeg stolt af, ikke mindst fordi forslaget kom som reaktion på terrorangrebet på det franske satiriske magasin Charlie Hebdo, hvor 13 blev dræbt af islamistiske terrorister. Og det var mig, der længst forsvaredeVenstres oprindelige modstand mod et burkaforbud. Jeg gav mig kun, fordi jeg fik denne garanti for, at burkaforbuddet ikke blev en glidebane. »Vil man gå med kors, kalot, turban eller tørklæde og skilte med sin religion på den måde, er man fri til det. Sådan skal det være i et land, hvor vi respekterer religionsfriheden. Og sådan skal det vedblive med at være«. Jeg holder med Kurt Westergaard, Samuel Paty og Salman Rushdie – 100 procent. Og jeg erkender, at ytringsfriheden ikke er absolut. Vil man demonstrere mod forbrugersamfundet ved at gå gennem Købmagergade splitternøgen, så er det forbudt. Det er forbudt offentligt at tisse på Bibelen – eller Berlingske, ligesom al anden»uanstændig eller anstødelig opførsel, der er egnet til at forulempe andre eller vække offentlig forargelse«. Afbrænding af kors er også forbudt. Og hvis Berlingske før valget havde skrevet, at designermøblerne på Mette Frederiksens kontor var hælervarer købt kontant på Christiania for at slippe for aktindsigt, så ville Berlingske blive dømt for bagvaskelse. Det ændrer ikke ved det grundlæggende: Blasfemi skal være tilladt, men er brændende kors eller koraner virkelig den demokratiske hjørnesten, som ytringsfriheden er bygget af – for nu at lege lidt med citaterne i Berlingskes leder? Hvis du i øvrigt lytter til den podcast, der er årsag til stormen i Berlingskes vandglas,»Slottet og Sumpen«, kan du høre, at jeg 1) ikke kunne tænke mig et forbud mod bogafbrændinger, men 2) ville kunne leve med det som et kompromis, at jeg 3) ikke selv vil foreslå et sådant forbud, og at jeg 4) afviser en genindførelse af blasfemiparagraffen. Jan E. Jørgensen er MF for Venstre ",
        "metadata": {
            "source": "https://www.berlingske.dk/kommentarer/venstre-politiker-berlingske-har-foreslaaet-indskraenkninger-i",
            "image_url": "https://berlingske.bmcdn.dk/media/cache/resolve/image_x_large/image/165/1655059/24369405-jan-e-jrgensen.jpg",
            "publication_time": "Tirsdag d. 14. marts 2023, kl. 09.00",
            "author": null,
            "related_links": [],
            "attachments": []
        }
    }
}