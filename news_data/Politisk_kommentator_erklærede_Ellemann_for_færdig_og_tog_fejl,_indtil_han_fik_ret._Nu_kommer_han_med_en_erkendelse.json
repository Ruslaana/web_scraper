{
    "version": "1.0",
    "document": {
        "id": "https://www_berlingske_dk/politik/politisk-kommentator-erklaerede-ellemann-for-faerdig-og-tog-fejl-indtil-0",
        "title": "Politisk kommentator erklærede Ellemann for færdig og tog fejl, indtil han fik ret. Nu kommer han med en erkendelse",
        "content": "I april havde Venstre-formand Jakob Ellemann-Jensen været sygemeldt i lidt mere end to måneder, da en af kongerigets fremmeste, politiske kommentatorer Michael Kristiansen spåede, at Ellemann ikke ville returnere til sine poster i toppen af regeringen og sit parti. Den 1. august vendte Jakob Ellemann så alligevel tilbage, og lidt derefter spurgte Berlingske, om Michael Kristiansen ville lave et interview om sit fejlskud. Men mod forventning stod Kristiansen, der tidligere har været pressechef i Venstre og særlig rådgiver for statsminister Anders Fogh Rasmussen (V), ved sin analyse: Jakob Ellemann stod i en håbløs situation. »Skal vi ikke lave interviewet til december i stedet? Hvis han stadig er formand, vicestatsminister og forsvarsminister – og måske endda er gået frem i målingerne. Så er der jo mere kød på benet,« skrev han til Berlingske. Således skrev undertegnede i sin kalender, at der 1. december klokken 10.00 skulle foretages et opkald til Michael Kristiansen for at høre, om han var klar til at erkende nederlaget. Men Jakob Ellemann måtte erkende sit nederlag før Michael Kristiansen, da han mandag den 23. oktober tydeligt rørt forlod politik »fuldstændigt og endegyldigt«. Klokken 21.41 samme dag modtog Berlingske en sms fra Kristiansen. »Hej Rasmus, du ringer bare,« efterfulgt af en storgrinende smiley. Erkendt: Michael Kristiansen fik ret, efter at han mangen en tirsdag havde siddet i »Tirsdagsanalysen« på TV 2 News og sagt, at Ellemann var (så godt som) færdig, ligesom han flere gange har både sagt og skrevet det i landets dagblade. »Det var jo ikke ondsindet i forhold til Jakob Ellemann. Det var en analyse af, at hans situation var så håbløs,« siger Michael Kristiansen nu til Berlingske Og da Jakob Ellemann så trak sig i mandags, var nu eksformandens egen analyse, at han stod i vejen for, at Venstre kunne lykkes, og det er Michael Kristiansen enig i. »Han blev billedet på den regeringsdannelse, som jeg egentlig synes er fornuftig nok, men hans problem er, at han har været så ultimativ, så det så ret voldsomt ud. Han manglede også et politisk projekt,« siger Michael Kristiansen. Af samme årsag holdt Kristiansen fast i sin analyse, selvom forudsigelsen i første omgang viste sig at være forkert, »for han valgte jo efter sin stresssygemelding at give det et skud mere.« Men skulle han overhovedet have lavet den forudsigelse? »Jeg fortrød den lidt der i foråret. Men man skal passe på med de der spådomme. Så bliver det jo en gættekonkurrence.« Han siger videre, at han selv tror, at Ellemann opfatter det lidt som »et karaktermord«. Tror du, at det har haft en effekt på, hvordan folk ser Ellemann, at du uge efter uge har sagt og skrevet, at han ikke har haft styr på det? »Den refleksion gør man sig jo. Jeg føler mig overbevist om, at for eksempel den artikel, jeg skrev i Berlingske fredag, ikke har nogen indflydelse på, at Jakob Ellemann trækker sig. Det er hans egne gerninger, der udløser det.« Man skal ifølge ham passe på med at tro, at kommentatorer direkte kan præge politiske forløb, men han mener omvendt godt, at kommentatorer kan være med til at fastholde en opfattelse af, at det går godt eller dårligt for nogen. Men tror du, dine analyser og spådomme kan have en betydning for, hvordan folk stemmer? »Nej. Det tror jeg ikke. Og min makker i Tirsdagsanalysen, Peter Mogensen, mente jo modsat, at Ellemann havde hele pakken. Seerne husker, når vi skyder ved siden af. Jeg har egentlig en ret stor tiltro til, at folk er ret godt begavede og sagtens kan danne sig deres egne meninger.« Hans allerstørste fejlskud begik han før valget i 2015.Fold sammenLæs mereFoto: Søren Bidstrup. Han erkender, at kommentatorers ord ikke er uden indflydelse. »Jeg kan bare ikke oversætte det til en direkte betydning for, hvordan det går for en politiker eller et parti.« Men hvis du og dine kommentatorkollegaer kan bidrage til at fastholde en opfattelse, kan det vel også have en reel betydning, hvis I bliver ved med at sige, at Venstre er nede i et hul, som de ikke evner at komme op fra? »Det kan godt være rigtigt. Men vi venter også på, at for eksempel Troels Lund Poulsen for alvor sætter sig igennem. Tingene er ikke statiske. Og Venstreerjo også nede i et hul, så det ville jo være en håbløs analyse at sige, at nu er Troels Lund kommet, og så bliver alting godt. Men hvis han præsterer et eller andet, vil vi være der med det samme.« Hvis en aktieanalytiker siger, at en aktie ikke er noget værd, så vil færre vel investere i den. Gør det samme sig ikke gældende hos jer? »Jo, men en aktieanalytiker er jo nødt til at have sine papirer i orden. Og medmindre det er decideret ondsindet, så er det fair nok, hvis nogen siger, at en aktie ikke er det værd, som den står til på børsen.« »Politiske kommentatorer er en komponent i dansk politik, men vi er ikke en afgørende komponent. Jakob Ellemann er ude, fordi han selv gjorde nogle ting. Ikke fordi nogle kommentatorer har skrevet eller sagt et eller andet.« Kan kommentatorer bidrage til, at Venstre ligger, hvor de gør i meningsmålingerne? »Nej. Det tror jeg ikke.« Når du så mange gange i mange forskellige medier siger, at Ellemann ikke har en chance, risikerer det så ikke at blive en selvopfyldende profeti? »Jeg synes i hvert fald ikke, at Ellemann er eksemplet på det. Den overordnede mediedækning af Venstre og Jakob Ellemann, siden han kom tilbage, har ikke handlet om, at lige om lidt skvatter manden sammen. Han er ikke offer for, at han ikke fik en ærlig chance af medierne.« Michael Kristiansen har siddet i først »Mogensen og Kristiansen«, der senere ændrede navn til »Tirsdagsanalysen«, siden 2008, og der er røget mange skarpe og mindre skarpe analyser og spådomme ud til danskerne, erkender han selv. Det, han har ramt allerskævest, var en forudsigelse i 2015 om, at Alternativet ikke havde noget, der mindede om en chance for at komme i Folketinget. Ved folketingsvalget samme år bragede det nystiftede parti ind med ni mandater. Det bliver han stadig mindet om i dag, og derfor mener han ikke, at hans fejlskud har været uden konsekvenser. Og ved nærmere eftertanke vil han gerne revidere sin spådom fra april om, at Jakob Ellemann ikke ville vende tilbage fra sin stresssygemelding. »Det havde nok været klogere at sige, at Jakob Ellemann nok overvejede, om han skulle komme tilbage.« Han mener, at det lidt er en semantisk diskussion. »Men ikke uvæsentlig semantik, for det blev jo opfattet, som om jeg var ude efter Jakob Ellemann. Det var jeg virkelig ikke.« Da Jakob Ellemann-Jensen mandag stillede sine politiske træsko, opstod der hurtigt en rørstrømsk stemning på Christiansborg, hvor mange ifølge Michael Kristiansen pludselig mente, at det var synd for Ellemann. Det mener den garvede kommentator ikke, at det var. »Der er jo også andre mennesker, der mister deres job, fordi de ikke kan finde ud af det. Så rolig nu. Så er politik heller ikke hårdere.«",
        "metadata": {
            "source": "https://www.berlingske.dk/politik/politisk-kommentator-erklaerede-ellemann-for-faerdig-og-tog-fejl-indtil-0",
            "image_url": "https://berlingske.bmcdn.dk/media/cache/resolve/image_x_large_vertical/image/173/1730599/24559538-journalist-og-politisk-analytiker-michael-kristian.jpg",
            "publication_time": "Søndag d. 29. oktober 2023, kl. 08.27",
            "author": "Rasmus Bragh Schulz",
            "related_links": [],
            "attachments": []
        }
    }
}