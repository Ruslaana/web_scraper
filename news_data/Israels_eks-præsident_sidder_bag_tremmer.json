{
    "version": "1.0",
    "document": {
        "id": "https://www_berlingske_dk/internationalt/israels-eks-praesident-sidder-bag-tremmer",
        "title": "Israels eks-præsident sidder bag tremmer",
        "content": "Ma'asiyahu-fængslet nær Tel Aviv i Israel har fået en indsat, der ikke tilhører det sædvanlige klientel. Moshe Katsav, Israels tidligere præsident, begyndte onsdag afsoningen af en fængselsdom på syv år. En journalist uden for fængslet så, at Katsav, der i øvrigt fyldte 66 år i mandags, gik ind ad fængselsporten klokken 09.00 dansk tid. Katsav blev dømt i december 2010 for to anklager om voldtægt og sexchikane og for at have obstrueret opklaringsarbejdet. Dommen faldt efter en halvandet år lang retssag, hvorunder det føg i luften med beskyldninger. Katsav blev præsenteret som et sexrovdyr, der rutinemæssigt chikanerede kvindelige kolleger eller ansatte seksuelt. Katsav appellerede dommen, der imidlertid blev stadfæstet i november. Inden han forlod sit hjem onsdag morgen for at begive sig til fængslet, talte han til journalister og fastholdt, at han er uskyldig dømt. - En dag kommer sandheden frem. Staten fængsler en bedstefar, en tidligere præsident. Jeg har ikke gjort nogen fortræd, jeg har behandlet alle med respekt, sagde han. Katsav var præsident fra 2000 til 2007, da sagen tvang ham ud af præsidentembedet, der er overtaget af Shimon Peres. /ritzau/AFP",
        "metadata": {
            "source": "https://www.berlingske.dk/internationalt/israels-eks-praesident-sidder-bag-tremmer",
            "image_url": "https://berlingske.bmcdn.dk/media/cache/resolve/image_x_large/image/69/693557/377624-tidligere-prsident-tiltalt-for-voldtgt--.jpg",
            "publication_time": "Onsdag d. 07. december 2011, kl. 11.24",
            "author": null,
            "related_links": [],
            "attachments": []
        }
    }
}