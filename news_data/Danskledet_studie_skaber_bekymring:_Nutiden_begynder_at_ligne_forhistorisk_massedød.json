{
    "version": "1.0",
    "document": {
        "id": "https://www_berlingske_dk/videnskab/danskledet-studie-skaber-bekymring-nutiden-begynder-at-ligne",
        "title": "Danskledet studie skaber bekymring: Nutiden begynder at ligne forhistorisk massedød",
        "content": "Da vores klode var omkring en tiendedel yngre end i dag, forsvandt cirka 85 procent af datidens dyrerigdom. Det var den første og efter alt at dømme den næststørste af de fem kendte tilfælde af massedød i livets historie, og hidtil har grundantagelsen været, at det først og fremmest var en ekstrem kuldeperiode, der tog livet af et utal af blæksprutter, trilobitter og skaldyr i datidens oceaner. Den antagelse rokker et nyt og danskledet studie imidlertid kraftigt ved. Der var ikke én, men flere bølger af uddøen i datiden, og det hele blev igangsat af galopperende global opvarmning, som sendte et stort antal dyrearter i graven dengang for godt og vel 440 millioner år siden. Først til allersidst iden geologiske periode Ordoviciumblev opvarmningen afløst af en kuldeperiode, der pressede det allerede langt fattigere dyre- og planteliv yderligere ud over grænsen. »Den store massedød ved afslutningen af Ordovicium har altid været ret mystisk, fordi den i årtier har været forbundet med global afkøling i stedet for global opvarmning,« forklarer palæontolog ved Københavns Universitet, Christian Mac Ørum, der er hovedforfatter på det nye studie. Han tilføjer: »Men nu har vi finopdelt perioden og kan se, at den store massedød med al sandsynlighed blev indledt med de største vulkanudbrud, vi overhovedet kender, og samtidig skete der en global opvarmning. Det er et langt mere genkendeligt scenario.« Det er ikke lykkedes at lokalisere præcist, hvor den enorme vulkanske aktivitet opstod. Men nogenlunde samtidig var der kolossale udbrud i supervulkaner i regioner, der i dag befinder sig i henholdsvis USA og Sverige. Meget peger også på, at der var langvarig vulkanisme i det nuværende Mellemøsten. De første højere dyrearter på Jorden opstod under Den Kambriske Eksplosion for cirka 540 millioner år siden. Pludselig vrimlede det med liv i havene – men ikke på land. Cirka 100 millioner år senere befandt kloden sig ved afslutningen af epoken Ordovicium. Livet i havene blomstrede – hvorefter et utal af arter forsvandt. Ifølge Christian Mac Ørum blev en langvarig klimatisk stabilitet afbrudt – en stabilitet, der havde været afgørende for den massive opblomstring af liv i millioner af år forinden. De kolossale vulkanudbrud har efter alt at dømme skudt enorme mængder næringsstoffer ud i havene, hvilket kan have skabt iltsvind, som fik havdyr til at gispe efter vejret. Samtidig blev oceanerne sandsynligvis forsurede som følge af optagelse af hastigt voksende koncentrationer af drivhusgassen CO₂ fra vulkanudbruddene. Havforsuringen kan have været så kraftigt, at den gjorde det sværere for mange af datidens kalkholdige organismer at danne deres skaller – hvorefter de i stor stil uddøde. Fiskedød i Kattegat i 2002 som følge af iltsvind. Også for cirka 443 millioner år siden led livet i havet formentlig af iltsvind på grund af fosfor fra voldsomme vulkanudbrud.Fold sammenLæs mereFoto: Henning Bagger/Ritzau Scanpix (arkiv). »Desværre er det et scenario, der giver minder om situationen i nutiden, hvor der er tiltagende iltsvind og forsuring i havene i kraft af menneskers aktiviteter. På den måde sender den store masseuddøen ved afslutningen af Ordovicium en advarsel til nutiden om, hvor galt det kan gå, hvis ikke vi passer på,« fortsætter palæontologen. Samtidig understreger han, at i de seneste par hundrede år er arter af planter og dyr med stor sandsynlighed forsvundet med langt større hast, end tilfældet var for godt 440 millioner år siden, hvor arter uddøde i pulser, der ser ud til at have strakt sig over titusinder af år – eller endnu længere. De fem store tilfælde af massedød i livets historie er også kendetegnet ved, at der i samtlige tilfælde gik millioner af år, før livet atter kom i omdrejninger og vendte tilbage til et niveau, der var sammenlignelig med tiden før katastrofen. Menneskers handlinger i nutiden synes med andre ord at være altafgørende for livets skæbne her godt og vel 4,5 milliarder år efter jordklodens dannelse. Hvis ikke vi passer på, risikerer vi at gøre Jorden fattig i en epoke, der rækker langt udover den tid, vi overhovedet har eksisteret som selvstændig art på planeten – cirka 300.000 år. Biolog med en kopi af en trilobit – en af de få dyregrupper, der overlevede den massive massedød for godt 440 millioner år siden.Fold sammenLæs mereFoto: Jan Woitas/AP/Ritzau Scanpix (arkiv). Den stigende evidens for global opvarmning som startskud til Ordovicium-massedøden indebærer, at den ikke længere er undtagelsen, der bekræfter reglen bag masseuddøen. Eksempelvis er også den største masseuddøen i livets historie – den såkaldte Perm-Trias-udslettelse for cirka 252 millioner år siden – forbundet med massive vulkanudbrud og løbsk drivhuseffekt. Den eneste reelle undtagelse er det voldsomme meteornedslag for omkring 66 millioner år siden, der gjorde det af med dinosaurerne og utallige andre arter af planter og dyr. Men selv denne dommedagsbegivenhed blev efter alt at dømme indledt med kraftig vulkansk aktivitet i det nuværende Indien, hvilket kan have lagt pres på datidens liv, før den store dødssten faldt ned fra rummet nær det nuværende Mexico. Det nye forskningsresultat, der er baseret på analyser af fossiler, er offentliggjort i det videnskabelige tidsskrift Trends in Ecology & Evolution. FAKTALivets dramaUnder Den Kambriske Eksplosion for knap 550 millioner år siden opstod flercellet liv.I den efterfølgende epoke, Ordovicium, eksploderede livet yderligere i et utal af slægter og specialiserede arter.Ordovicium blev afsluttet for godt 440 millioner år siden med den næststørste masseuddøen i livets historie.Den største masseuddøen skete ved Permtidens afslutning for godt 250 millioner år siden.De to store tilfælde af masseuddøen faldt blandt andet sammen med voldsom vulkansk aktivitet.Mange biologer mener, at den sjette masseuddøen nu er i gang, forårsaget af mennesker og deres aktiviteter.FOLD UD Under Den Kambriske Eksplosion for knap 550 millioner år siden opstod flercellet liv. I den efterfølgende epoke, Ordovicium, eksploderede livet yderligere i et utal af slægter og specialiserede arter. Ordovicium blev afsluttet for godt 440 millioner år siden med den næststørste masseuddøen i livets historie. Den største masseuddøen skete ved Permtidens afslutning for godt 250 millioner år siden. De to store tilfælde af masseuddøen faldt blandt andet sammen med voldsom vulkansk aktivitet. Mange biologer mener, at den sjette masseuddøen nu er i gang, forårsaget af mennesker og deres aktiviteter.",
        "metadata": {
            "source": "https://www.berlingske.dk/videnskab/danskledet-studie-skaber-bekymring-nutiden-begynder-at-ligne",
            "image_url": "https://berlingske.bmcdn.dk/media/cache/resolve/image_x_large/image/167/1677466/24431232-us-belgium-science-fossil.jpg",
            "publication_time": "Fredag d. 19. maj 2023, kl. 06.16",
            "author": "Lars Henrik Aagaard",
            "related_links": [],
            "attachments": []
        }
    }
}