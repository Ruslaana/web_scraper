{
    "version": "1.0",
    "document": {
        "id": "https://www_berlingske_dk/boeger/emil-nolde-var-nazist-og-historien-om-de-umalede-billeder-er-loegn",
        "title": "Emil Nolde var nazist, og historien om de »umalede« billeder er løgn",
        "content": "Fra min barndom i Sønderjylland husker jeg utallige ture til Nolde-museet i tyske Seebüll. Den flotte tur langs diget og gennem marskens grønne hav, det mærkelige (men seje) funkishus på varften, den blomstrende have og de vilde, syrede malerier. Vi skulle altid ned i kælderen og se den store serie med Kristi levned, det insisterede mine forældre på – og så var der mine favoritter: de »umalede billeder«, små, løse, men kraftfulde, farverige akvareller. I massevis. Min far, der, før han blev præst, var historielærer, fortalte mig historien: Om hvordan Nolde af nazistyret blev anset for at være »entartet«(degenereret), om det maleforbud, han fik, og om hans geniale løsning: Han sad i et lille kammer, hvor han kunne se langt ud i verden, og dér malede han de små billeder som en stille protest. Akvarel lugter ikke, sådan som oliemaling gør det, og det hele kunne nemt pakkes væk, hvis der kom inspektion. Dén historie solgte nærmest sig selv: Den rummede jo det hele: At den fri kunstner naturligvis var på kant med det onde diktatur, at driften mod skønheden er stærkere end ethvert forbud, og at den brillante kunstner altid finder en vej. Senere stiftede jeg bekendtskab med Siegfried Lenz’ roman »Deutschstunde« fra 1968, hvor historien også fortælles, og i det hele taget dukkede fortællingen om de umalede billeder op i snart sagt enhver sammenhæng, der nævnte Emil Nolde. »Blonde Mädchen« fra 1918 var et af de billeder, nazistyret viste på udstillingerne af »degenereret« kunst. Med Adas hjælp og med henvisning til sit danske statsborgerskab lykkedes det dog Nolde at få det tilbage.Fold sammenLæs mereFoto: Stiftung Seebüll Ada und Emil Nolde. Problemet med historien er bare, at den er løgn. Ikke bare en tilsnigelse, eller en sminkning af historien, men helt og aldeles, sort og lodret løgn. Nolde var dedikeret nazist helt til det allersidste, han var udtalt antisemit i hvert fald fra begyndelsen af det tyvende århundrede, og han drømte mest af alt om at blive nationalkunstner i det tredje rige. At det forholdt sig sådan, har folkene bag Nolde-Stiftung i Seebüll altid vidst, men museets ledelse har i årevis aktivt kolporteret løgnen og har nægtet enhver kritisk forsker adgang til sine arkiver. Først i 2013, da den yngre kunsthistoriker Christian Ring blev leder af museet, gik arbejdet med en »fortidsbemestring« i gang. Ring gav kunsthistorikeren Aya Soika og historikeren Bernhard Fulda adgang til arkiverne, og de fremlagde året efter nogle af deres fund på en stor udstilling, der også gæstede Louisiana her i landet. Det er denne »historie om historien«, Flensborg Avis’ mangeårige kulturredaktør, Hans Christian Davidsen, har sat sig for at oprulle med den fremragende, lettilgængelige og meget grundige bog »Nolde – maleren, der trådte ved siden af«, som netop er udkommet. Det er artige sager, der en gang for alle skæres ud i tykt pap, og med denne bog har vi endelig fået etableret en basis, hvorfra en oplyst samtale om Emil Nolde kan tage sin begyndelse. Emil Nolde var en sær og egensindig mand, men han var samtidig en helt fænomenal maler og kolorist. Her et selvportræt fra 1918, da han var 50 år gammel.Fold sammenLæs mereFoto: Stiftung Seebüll Ada und Emil Nolde. »When the legend becomes fact, print the legend,« lyder en berømt linje fra John Fords klassiske western om »Manden, der skød Liberty Vallance«, og det er til en vis grad, hvad der er sket med Nolde og historien om maleforbuddet. Den blev etableret så hurtigt efter krigen (også af Nolde selv), og den var så god, at den har været næsten umulig at udrydde. Før Soika og Fuldas banebrydende arbejde har der været mange andre forfattere, der med materiale fra åbne arkiver rundt omkring i Tyskland har kunnet bevise, at Nolde fra 1934 var partimedlem, at han var antisemit og meget andet, men disse facts har ikke rigtig vundet genklang. Alle – også museet – foretrak den »gode« historie. Det var næsten ikke til at holde ud at skulle revidere sin holdning til de skønne billeder. Davidsen skærer med konsekvens og ubarmhjertighed igennem ethvert »ja, men« og »nu skal man også tænke på…”. Han har været i arkiverne, han har læst brevene, han har studeret de officielle dokumenter, har talt med eksperter og præsenterer stilfærdigt sine resultater. Som mange ved, blev Nolde i 1867 født som Emil Hansen i den lille by Nolde øst for Tønder – den by, han siden tog sit navn fra. Ved genforeningen i 1920 blev han officielt dansk (han bevarede sit danske statsborgerskab til sin død i 1956), men han valgte efter et par år nord for den nye grænse at flytte lige ned syd for den – til Seebüll, hvor huset og museet ligger den dag i dag. Han studerede i København omkring år 1900. Her traf han Knud Rasmussen og gennem ham Ada Vilstrup, som blev hans livs kærlighed. Ada var trods sin opvækst som pæredansk præstedatter fra Vestjylland endnu mere begejstret for Hitler og nazismen end sin mand. Hun sørgede for, at hagekorsflaget vajede over huset i Seebüll, fortæller Davidsen, og fremstår i det hele taget som en blanding af manager og pr-agent for sin berømte mand. Emil Nolde brød nemlig hurtigt igennem og var en meget velstående mand, der solgte sine billeder vidt og bredt. Ekspressionismen, som han fra sin ungdom blev eksponent for, blandt andet gennem sit medlemskab af kunstnersammenslutningen »Die Brücke«, blev set som et afgørende, moderne nybrud, og noget af det fascinerende ved denne bog er et mysterium, den desværre ikke helt får skovlen under: Hvordan kunne den avantgardistiske ekspressionisme også være populær hos mange topnazister som for eksempel Joseph Goebbels og Albert Speer? Det bliver klart gennem bogens mange spændende kapitler, at Nolde først og fremmest var maler, og at han på samme måde som andre store kunstnere havde et umætteligt behov for anerkendelse. Han ville gerne male sine billeder i fred, og han ville gerne være en slags »officiel kunstner« for nazityskland. Det blev han imidlertid aldrig. Hitler hadede hans malerier, og til sin store bestyrtelse blev hans værker fyldigt præsenteret på de berygtede udstillinger af »Entartet« kunst i München i 1937 og senere rundt om i Tyskland i 1938. Med Adas hjælp og med henvisning til sit danske statsborgerskab fik han de konfiskerede billeder tilbage, men det er påfaldende, at selvom han til en vis grad ændrede sine motiver efter den nazistiske magtovertagelse, prøvede han aldrig på andre måder at behage Hitlers (dårlige) smag. Han malede som altid og fik derfor i 1941 faktisk forbud mod at male, men som Davidsen beviser, var det ikke et forbud, der for alvor blev håndhævet, og historien om de »umalede billeder« er og bliver løgn. Faktisk kan man i dag konstatere, at mange af dem er malet mere end ti år før maleforbuddet. Bogen er en fornøjelse at læse. En grundig, men ikke sensationslysten fremlæggelse af fakta, og en bog, der klædeligt lader vurderingen af Noldes kunst være op til den enkelte: Nolde var ikke naiv, men han var en stor maler, lige meget hvor sære hans valg virker på os i dag. I en tid, hvor statuer væltes og kunst ødelægges af en ny tids barbarer, er det vigtigt at holde fast i, at kunsten og kunstneren er to forskellige ting. Hans Christian Davidsen:Nolde - maleren, der trådte ved siden afForlag:Politikens ForlagSider:256Pris:299,95 kroner Foto: Politikens Forlag/Stiftung Seebüll Ada und Emil Nolde.",
        "metadata": {
            "source": "https://www.berlingske.dk/boeger/emil-nolde-var-nazist-og-historien-om-de-umalede-billeder-er-loegn",
            "image_url": "https://berlingske.bmcdn.dk/media/cache/resolve/image_x_large_vertical/image/149/1496906/23956628-top.jpg",
            "publication_time": "Søndag d. 19. december 2021, kl. 15.19",
            "author": "Holger Dahl",
            "related_links": [],
            "attachments": []
        }
    }
}