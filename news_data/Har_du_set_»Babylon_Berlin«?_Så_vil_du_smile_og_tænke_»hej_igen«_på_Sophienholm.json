{
    "version": "1.0",
    "document": {
        "id": "https://www_berlingske_dk/kunst/har-du-set-babylon-berlin-saa-vil-du-smile-og-taenke-hej-igen-paa",
        "title": "Har du set »Babylon Berlin«? Så vil du smile og tænke »hej igen« på Sophienholm",
        "content": "Vi kender dem så godt allerede: Kvinder i »charlestonkjoler«, mænd med cigarer. Der er champagne og dans, der er vild musik, der er desperation – og der er store tømmermænd. Den tyske mellemkrigstid har sin helt egen plads i kunsthistorien. Og hvis man vil have en interessant og kontrastrig kunstoplevelse, der beskæftiger sig med netop denne epoke, kan det anbefales at begive sig til Lyngby-Taarbæk Kommunes kunsthal Sophienholm og se udstillingen »Genklang«, som netop er åbnet. Den skarpt kantede, hvide villa ligger idyllisk og naturskønt ved Bagsværd Sø, næsten på toppen af bakken på søens nordside. Stedet har til tider haft lidt svært ved at finde en sammenhængende profil, men i de senere år har Sophienholm formået at finde en ny balance med en række små velkuraterede udstillinger, som ikke begiver sig ud i kuratorisk »overkill«. Udstillinger, der passer til rummenes beskedne størrelse, og som for det meste evner at præsentere mere end bare et potpourri over tilfældigt fundne værker holdt sammen af et skrøbeligt koncept. Klingklangjazz og vilde fester. Weimarrepublikkens Tyskland har sin helt egen ikonografi i kunsthistorien. Derfor vækker Sophienholms »Genklang« så megen genklang.Harry Behr: »Tänzerinnen auf der Bühne«, 1931.Fold sammenLæs mereFoto: Stiftung Kunstsammlung Dr. Maike Bruhns. »Genklang« hedder årets første udstilling altså, og den præsenterer et beskedent, men meget stærkt udvalg af den tyske kunsthistoriker og kunstsamler Maike Bruhns’ samling af tysk, især hamborgsk, kunst fra 1920erne. Maike Bruhns har i næsten hele sin karriere beskæftiget sig med kunstlivet i Hamburg og Altona, og specielt har hun været interesseret i tiden fra 1920erne til Anden Verdenskrigs udbrud. Motiverne i værkerne er fra Hamborg, men det er populært sagt tv-serien »Babylon Berlin«s verden, man kan se udfoldet som kunstværker her. Bruhns’ samling blev sidste år præsenteret på kunstmuseet i Esbjerg, og Sophienholm kunne mageligt have holdt sig til en gentagelse af den succes, men har i stedet – og med fare for at knække halsen på overdreven konceptualisme – valgt at »spejle« den tyske mellemkrigstidskunst fra Hamburg i nye værker af en håndfuld unge, danske samtidskunstnere. Den slags er risikabelt, for man skal være meget præcis, når man arbejder med dialogudstillinger af denne type. Ikke alt har noget at sige til alt muligt andet, men her på Sophienholm lykkes missionen. Nazisterne gav Hella Jacobs maleforbud, og hendes værker er meget sjældne i dag.Hella Jacobs: »Orgie«, 1930.Fold sammenLæs mereFoto: Hayo Heye. Der er 100 års afstand mellem de tyske og de danske deltagere i udstillingen, og som direkte 1:1-kommentar har de ikke så meget med hinanden at gøre, men der er ikke desto mindre masser af slægtskaber og interessante koblinger, som gør udstillingen til en virkelig fin oplevelse. En del af den hjemlige fornemmelse, man straks får, når man begiver sig ind i kunsthallen, skyldes, at den tyske ekspressionisme fra 1920erne er en af de mest velkendte og identificerbare kunstretninger i de seneste 100 års kunsthistorie. Den hårdtslående ikonografi, de voldsomme sorte træsnit og de vilde champagneflydende fester a la »Babylon Berlin« eller filmen »Cabaret« hører til vores kollektive billedbank, og når man ser den slags malerier, selv her ved den idylliske Bagsværd sø, føler man ikke nogen fremmedhed – men smiler bare for sig selv og tænker »hej igen«. Niels Pugholms sorte krukker taler meget direkte sammen med Heinrich Stegemanns, Max Kahlkes og Emil Maetzels grafik på væggen.Fold sammenLæs mereFoto: Jan Søndergaard. Maike Bruhns’ snævre fokus på kunstscenen i Hamborg gør, at man på Sophienholm kan møde nogle kunstnere, der er stort set ukendte, men hvis værker er fuldt på højde med deres mere kendte samtidiges. Et eksempel på en sådan kunstner er Hella Jacobs, som Bruhns har gjort sig særlig umage for at trække frem fra glemslen. Jacobs blev i 1930ernes Nazityskland dømt som en »entartet« kunstner – det vil sige, hendes kunst var moderne, abstrakt og i modstrid med nazismens kunstopfattelse – og fik både konfiskeret sine værker og forbud mod at male. Derfor findes der ikke særlig mange billeder fra hendes hånd, så det er en dobbelt fornøjelse at møde for eksempel maleriet »Orgie«, der har al den jazz og dans og alle de skrattende lakplader, man forbinder med tiden. En kunsthal fuld af Maike Bruhns’ samling ville have været alt nok for mig, men det lykkes som sagt for Sophienholms kurator (og direktør) Barbara Læssøe Stephensen at etablere nogle interessante møder mellem 1920ernes Tyskland og 2020ernes danske kunstscene. Sammenstillinger, der ikke bare »ligner« hinanden i æstetisk forstand, men faktisk skaber en tredje historie, det er interessant at gå på opdagelse i. Især rummet med Niels Pugholms sorte krukker sammen med Heinrich Stegemanns, Max Kahlkes og Emil Maetzels tidstypiske kulsorte træsnit gør indtryk i dag. Det samme gør Orsolya Bagalas portrætter, der på en måde er langt væk fra 1920erne, men som med deres dryppende udtryksfuldhed passer perfekt til førstesalens mange portrætter af de mere eller mindre desperate kunstnere fra Tyskland i 1920erne. Den tidlige modernismes brutale kropslighed spejles i Nanna Starcks tegninger og i hendes store relief »I Put a Peephole in my Flesh«, mens storbyens blanding af fascinationskraft og fremmedgørelse tematiseres i et meget vellykket rum, der kobler Bjørn Poulsens sci-fi-organismer med Heinrich Stegemanns hårdtslående sort/hvide metropolfantasier. Byen og døden spiller hovedroller i 1920ernes kunst. Der var megen middelalder og undergangsstemning i den tyske ekspressionisme fra 1920erne.Gertrud Schaeffer: »Tod über der Stadt«, 1933.Fold sammenLæs mereFoto: Hayo Heye. Stemningen af brutal forandring og verdens nært forestående undergang gennemsyrer i det hele taget den tyske kunst fra mellemkrigstiden, og på oplagt vis inddrager Læssøe Stephensen Oswald Spenglers meget indflydelsesrige bog »Aftenlandets undergang« fra 1918 og 1920 som et pejlemærke for generationen. Ovenpå Første Verdenskrigs absurde myrderier var det nærliggende at se verden gennem apokalyptiske briller dengang. Sophienholms »Genklang« vil gennem klimakunst og almindelig »Weltschmerz« gerne tale os hen i det samme hjørne, men den slags alarmisme kommer altid til at klinge lidt hult i mine øren. Det er en meget velkendt tankefigur for alle ungdomsgenerationer til alle tider at antage, at vi lever på kanten af undergangen. Det har noget at gøre med passagen fra barn til voksen, der altid føles som et tabt paradis, tror jeg, og derfor skal man klappe den berømte hest, før man kaster sig ud i direkte sammenligninger mellem temperaturstigninger for eksempel og en truende verdenskrig. Den lille irritation er dog til at leve med. Langt hen ad vejen har Sophienholm skabt en »behageligt ubehagelig« udstilling med masser af gode værker og kun et minimum af pølsesnak. En tur til 1920ernes Hamburg og Altona lige her ved Bagsværd Sø nord for København kan således varmt anbefales. Genklang Til 21. april Sophienholm Nybrovej 401 2800 Kgs. Lyngby ",
        "metadata": {
            "source": "https://www.berlingske.dk/kunst/har-du-set-babylon-berlin-saa-vil-du-smile-og-taenke-hej-igen-paa",
            "image_url": "https://berlingske.bmcdn.dk/media/cache/resolve/image_x_large_vertical/image/188/1884144/24880765-sophienholm.jpg",
            "publication_time": "Torsdag d. 30. januar 2025, kl. 13.04",
            "author": "Holger Dahl",
            "related_links": [],
            "attachments": []
        }
    }
}