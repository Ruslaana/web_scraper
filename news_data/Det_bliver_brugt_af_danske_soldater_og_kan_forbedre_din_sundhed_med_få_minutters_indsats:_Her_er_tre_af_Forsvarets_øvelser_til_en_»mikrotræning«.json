{
    "version": "1.0",
    "document": {
        "id": "https://www_berlingske_dk/vores-liv/det-bliver-brugt-af-danske-soldater-og-kan-forbedre-din-sundhed-med-faa",
        "title": "Det bliver brugt af danske soldater og kan forbedre din sundhed med få minutters indsats: Her er tre af Forsvarets øvelser til en »mikrotræning«",
        "content": "Hop! Ned og ligge på gulvet. Hop! Ned og ligge på gulvet. Øvelsen gentages. Et utal af gange. Berlingske er på besøg på Svanemøllens Kaserne i København hos Center for Militær Fysisk Træning. Her har Forsvarets ansatte sagt ja til at vise nogle af de øvelser, som benyttes af soldaterne – øvelser, som du også kan bruge derhjemme. 26-årige Line Rønde Ørting og 25-årige Kasper Boch er to af Søværnets kadetter og aspiranter til at blive officerer. De er en del af dagens hold på cirka ti kadetter, som klokken 10 er begyndt på deres individuelle træning. Om cirka to uger skal de ud på sejlads og vender tilbage om et halvt år. På skibet skal de kunne varetage en træning. Inden de tager afsted, skal de give deres erfaringer videre til næste hold. Den intense øvelse, som er velkendt for crossfitudøvere, kaldes enburpee,hvor man skiftevis hopper med armene i vejret og laver en armbøjning på gulvet. Første øvelse varbox jumps. »Blodet er blevet pumpet godt rundt i kroppen,« siger Line Rønde Ørting forpustet efter den første øvelse i det kølige træningslokale. »Det var hårdt, men godt. Man kan godt mærke, at det syrer i benene,« tilføjer Kasper Boch. De krævende øvelser kan ses som eksempler på mikrotræning, som Forsvaret har benyttet i godt ti år. Træningsformen er ikke alene noget for veltrænede soldater, som har behov for at holde sig i form. »Det er også noget, som almindelige danskere vil kunne drage nytte af. Det er der ingen tvivl om,« lyder det fra Henrik Geertsen, som er centerbefalingsmand på Center for Militær Fysisk Træning.  I et samarbejde mellem Københavns Universitet og Forsvaret blev i 2019 udgivet et ph.d.-projekt, som understøttede brugen af mikrotræning blandt militært personel. Nye studier har vist, at kort, intens træning kan havemeget stor betydning for sundheden. Træningsformen går under flere navne som »mikrotræning« eller »træningssnacks«. Selv få minutters intens fysisk aktivitet dagligt kan nedsætte risikoen for diabetes og række andre sygdomme. Kasper Bochs og Line Ørtings sundhedsmæssige fremtid tegner således umiddelbart lys. I hvert fald har de to kadetter netop foretaget næsten fire minutters uafbrudte hop på hver deres kasser efterfulgt af et utal burpees. Kasper Boch fortæller om en anden af Forsvarets test, som blandt andet omfatter at lave flest mulige burpees på fem minutter. Hvor mange kan du lave? »I den seneste test lavede jeg vist 60 til 70 stykker,« fortæller han. Burpeesindgår i Forsvarets basiskrav, som er en fysisk test, som alle uniformerede ansatte hver især har ansvaret for en gang om året at kunne bestå. Består man den ikke, sammenstrikkes en målrettet handleplan, som skal forbedre medarbejderens fysiske formåen. Kadetterne 26-årige Line Rønde Ørting og 25-årige Kasper Boch bliver bedt om at vise burpees.Fold sammenLæs mereFoto: Linda Kastrup. Kasper Boch er her i færd med en burpee, som er en af øvelserne fra Forsvarets basistest, som alle uniformerede ansatte skal kunne bestå.Fold sammenLæs mereFoto: Linda Kastrup. I træningslokalet står Thomas Lund, som er sektionschef for uddannelsessektionen på Center for Militær. Han har været i Forsvaret siden 2001 og har været udsendt på missioner til Afghanistan tre gange. Thomas Lund har sørget for, at Berlingskes udsendte journalist og fotograf har fået lov til at komme forbi portvagten og ind på kasernen. Desuden har han udvalgt de præsenterede øvelser. »Kan vi køre videre til næste øvelse?« spørger han. Den tredje og sidste øvelse erlunges. Øvelsen, som indgår i »Test C«, hvori operative soldater anbefales som minimum at kunne tage ti gentagelser pr. ben med 20 kilos vægt. Det er niveau 1. Vil man helt op på niveau 10, skal man samtidig kunne bære en vægtstang med 75 kilo. De to officerskadetter viser, hvordan lunges kan laves.Fold sammenLæs mereFoto: Linda Kastrup. Det centrale ved mikrotræning er ikke nødvendigvis de specifikke øvelser. »Det handler lige så meget om tankegangen,« siger Thomas Lund. Ideen med træningsformen er at udfylde ventetid med små sessioner af træning, forklarer han. Eller som en anden af Forsvarets ansatte formulerer det: Det handler om at træne »kort, men hårdt« og »når som helst og hvor som helst«. Ventetid kan der være en del af i Forsvaret, hvis eksempelvis op til 50 soldater i en deling venter på, at de otte skydebaner bliver ledige. Den tid kan, ligesom civile ved busstoppestedet eller andre steder, udnyttes til mikrotræning. Thomas Lund, sektionschef for uddannelsessektionen på Center for Militær Træning, står for at undervise de træningsinstruktører, som uddanner soldaterne.Fold sammenLæs mereFoto: Linda Kastrup. Mikrotræning anvendes af ansatte i både flyvevåbnet, søværnet og hæren. Det anses i Forsvaret ikke som en »hellig gral«, men som et supplement til traditionelle, længerevarende træningspas. »I Afghanistan kunne vi se, hvor ekstremt vigtigt fysisk træning er for soldaterne både fysisk og mentalt. De soldater, der var i god form, når de kom, havde bare et andet overskud. Når vi gik lange patruljer med tung belastning og igennem vandede muddermarker, kom vi hjem med erfaringer, der bekræftede, hvor vigtig vores træning er. Også for at mindske risikoen for skader,« fortæller Thomas Lund. Har du mod på flere øvelser, kan du hente appen MFT (Militær Fysisk Træning) eller »Træn med Forsvaret«. ",
        "metadata": {
            "source": "https://www.berlingske.dk/vores-liv/det-bliver-brugt-af-danske-soldater-og-kan-forbedre-din-sundhed-med-faa",
            "image_url": "https://berlingske.bmcdn.dk/media/cache/resolve/image_x_large_vertical/image/187/1877093/24867719-i-ti-r-har-forsvaret-brugt-mikrotrning-velse.jpg",
            "publication_time": "Søndag d. 12. januar 2025, kl. 09.27",
            "author": "Philip Sune Dam",
            "related_links": [],
            "attachments": []
        }
    }
}