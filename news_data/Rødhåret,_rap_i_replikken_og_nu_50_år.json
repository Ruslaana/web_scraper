{
    "version": "1.0",
    "document": {
        "id": "https://www_berlingske_dk/danmark/roedhaaret-rap-i-replikken-og-nu-50-aar",
        "title": "Rødhåret, rap i replikken og nu 50 år",
        "content": "Selvom Anders Breinholt søndag 15. november fylder 50 år, har han en lang karriere bag sig. 35 år er det foreløbig blevet til i radio- og tv-branchen. Karrieren havde sin spæde start, da han i 15-16 års alderen blev ansat på fuld tid hos Radio Roskilde. Inden da havde han taget et discjockey-kursus på ungdomsskolen Hampen i hjembyen Ølstykke. Radiokarrieren tog for alvor fart, da Anders Breinholt i 1992 flyttede til den noget større radiostation The Voice. Sideløbende med værtstjansen uddannede han sig til redder i Falck. I 1998 forlod han redderjobbet og begyndte at arbejde freelance for Danmarks Radio. Han stod blandt andet for det populære og prisbelønnede P3-program »De Sorte Spejdere« sammen med kollegaen Anders Lund Madsen, inden han i 2008 kortvarigt blev vært på »Godmorgen Danmark« på TV 2. I sin tid i DR barslede han med ideen om at skabe et program, der byggede på sjove klip fra andre programmer. Ideen blev realiseret på TV 2, da Anders Breinholt i 2010 første gang kunne opleves i værtsstolen på »Natholdet«. I begyndelsen viste programmet sjove bidder fra andre programmer. Med tiden udviklede det sig til en hybrid mellem et show med korte klip og et talkshow, som blev indledt af en åbningsmonolog med et satirisk blik på verden. »Natholdet« producerede over 900 programmer med den rappe, rødhårede vært ved roret, inden Breinholt selv besluttede at kvitte værtstjansen ved udgangen af 2021. Han har fortalt, at han følte sig privilegeret over at have haft værtsrollen i over ti år, men at tiden var inde til at komme videre. »Det var meget, meget rart ikke at skulle noget og have et andet liv, end hele tiden at synes, at man skal mene noget om noget,« fortalte han i sommer til Ritzau. »Det var sådan det, der var i mit arbejde – man skulle hele tiden tænke over noget.« I dag bruger Anders Breinholt tiden på podcasten »Anders & Anders« med sin tidligere P3-kollega Anders Lund Madsen. Under valgkampen vendte Breinholt kortvarigt tilbage på sendefladen på TV 2, da han var vært for satireprogrammet »Valgquizzen med Anders Breinholt«. /ritzau/ ",
        "metadata": {
            "source": "https://www.berlingske.dk/danmark/roedhaaret-rap-i-replikken-og-nu-50-aar",
            "image_url": "https://berlingske.bmcdn.dk/media/cache/resolve/image_x_large/image/161/1614093/24258829-mrkedage-tv-vrt-anders-brein.jpeg",
            "publication_time": "Torsdag d. 10. november 2022, kl. 08.01",
            "author": null,
            "related_links": [],
            "attachments": []
        }
    }
}