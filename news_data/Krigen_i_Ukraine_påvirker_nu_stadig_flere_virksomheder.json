{
    "version": "1.0",
    "document": {
        "id": "https://www_berlingske_dk/virksomheder/krigen-i-ukraine-paavirker-nu-stadig-flere-virksomheder",
        "title": "Krigen i Ukraine påvirker nu stadig flere virksomheder",
        "content": "Ruslands invasion af Ukraine påvirker nu store dele af dansk erhvervsliv, som i forvejen slås med mangel på varer og stigende priser. Hele 64 procent af virksomhederne i industrien er enten noget eller meget påvirket af udfordringerne med forsyningen af energi, råvarer og varer i det hele taget, mens 81 procent er noget eller meget påvirket af de stigende priser. Det viser aprils konjunkturbarometer for erhvervene, som Danmarks Statistik offentliggjorde torsdag morgen. »Dagens tal er desværre en stor streg i regningen, der viser, at Ruslands invasion af Ukraine nu er begyndt at påvirke flere virksomheders faktiske og forventede omsætning. De stigende energi- og råvarepriser har i kombination med de svækkede vækstudsigter på vores eksportmarkeder simpelthen ramt flere virksomheder her i april. Dagens svækkede erhvervstillid er desværre et vink med en vognstang om, at væksten i dansk økonomi bliver mere afdæmpet resten af året,« siger cheføkonom Tore Stramer fra erhvervs- og arbejdsgiverorganisationen Dansk Erhverv, i en kommentar. Det skærer i øjnene på ham, at konjunkturindikatoren for detailhandlen faldt med hele 15 point til minus 14 på grund af et stort fald i både den faktiske og forventede omsætning i butikkerne. »Det vidner om, at detailhandlen forventer et tydeligt fald i danskernes forbrug over de kommende måneder,« vurderer han. For et stigende antal virksomheder er produktionen i april blevet begrænset af en rekordstor mangel på materialer og udstyr – forstærket af krigen i Ukraine og af coronanedlukningerne i Kina. For industrien er niveauet steget fra 43 procent i marts til nu 65 procent, mens det i byggeriet er steget fra 25 procent til 38 procent. Alle kæmper fortsat med at skaffe hænder nok til at udføre arbejdet. Mangelen på arbejdskraft er et problem for 43 procent af virksomhederne i både industrien og bygge- og anlægsbranchen, mens det i serviceerhvervene er 40 procent, der ikke kan skaffe folk nok. Erhvervslivets humør er dog alligevel steget en anelse gennem den seneste måned, selvom problemerne står i kø. Konjunkturbarometeret er gået op fra 110,2 i marts til 111 i april. »Udviklingen understreger, at virksomhederne stadig oplever høj aktivitet til trods for mange usikkerhedsmomenter. Ordrebøgerne er stadig tykke. Vi tror dog, at erhvervslivet må forberede sig på svagere vækstudsigter forude, og mange virksomheder vil nok opleve, at efterspørgslen over de kommende måneder vil bøje af,« mener seniorøkonom Mathias Dollerup Sproegel fra Sydbank. Forbrugertilliden er med til at trække den samlede tillidtil fremtiden lidt ned. Den faldt fra 100,6 i marts til 99,4 i april. Nykredits cheføkonom, Palle Sørensen, mener, at »erhvervstilliden trodser tyngdekraften«. »Udviklingen i erhvervstilliden står i skarp kontrast til forbrugernes oplevelse. Forbrugertilliden faldt i april til det laveste niveau siden 1988 – og dermed lavere end under pandemien og finanskrisen. Det ville ellers være helt naturligt, at krigen i Ukraine ville få virksomhederne til at se mere dystert på fremtiden,« siger han med henvisning til markant forværrede vækstudsigter i Danmark og EU, voldsomme omkostningsstigninger på energi og råvarer samt mistet forretning i Ukraine og Rusland – alt i alt »en giftig cocktail«. Han mener, at »dagens tal indikerer, at virksomhederne, i hvert fald på den korte bane, ikke forventer at blive voldsomt ramt af konsekvenserne af krigen«. Men det kan hurtigt ændre sig, mener Morten Granzau, der er chef for Økonomisk Politik og Analyse i erhvervsorganisationen Dansk Industri. »Dagens tal for erhvervstilliden er en rigtigt god nyhed i en tid med historisk stor usikkerhed. Der er enorm usikkerhed om betydningen af krigen i Ukraine og den markante stigning i inflationen, som vi har set de seneste måneder. Russisk stop af gasleverancer til Bulgarien og Polen ses dog ikke i tallet for erhvervstilliden endnu. Men hvis flere lande bliver omfattet af forsyningsstoppet, er der dog ingen vej uden om lavere erhvervstillidstal i de kommende måneder,« siger han. At mangelen på arbejdskraft er lige så høj som i marts, er alligevel godt for det danske arbejdsmarked, mener cheføkonom Sofie Holme Andersen fra Arbejderbevægelsens Erhvervsråd (AE). »Det er en særlig god nyhed for personer på kanten af arbejdsmarkedet, der nemmere hjælpes i beskæftigelse, når der er et vist pres på arbejdsmarkedet. Den gunstige situation på arbejdsmarkedet får flere med, der dermed får hævet deres indkomst. Det er der god brug for, da alle brancher i stigende grad forventer højere priser de kommende tre måneder, og det er dem med de laveste indkomster, der rammes hårdest af prisstigninger. Der bliver talt meget om mangel på arbejdskraft, men i industrien er der fortsat flest virksomheder, der melder om mangel på materialer og udstyr. Forsyningskæderne bør derfor også have fokus, frem for at vi udelukkende koncentrerer os om arbejdskraften,« mener hun.",
        "metadata": {
            "source": "https://www.berlingske.dk/virksomheder/krigen-i-ukraine-paavirker-nu-stadig-flere-virksomheder",
            "image_url": "https://berlingske.bmcdn.dk/media/cache/resolve/image_x_large/image/154/1542880/24078088-pix-benzin.jpg",
            "publication_time": "Torsdag d. 28. april 2022, kl. 08.24",
            "author": "Thomas Breinstrup",
            "related_links": [],
            "attachments": []
        }
    }
}