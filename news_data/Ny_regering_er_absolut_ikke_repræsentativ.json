{
    "version": "1.0",
    "document": {
        "id": "https://www_berlingske_dk/kommentarer/ny-regering-er-absolut-ikke-repraesentativ",
        "title": "Ny regering er absolut ikke repræsentativ",
        "content": "Hvis der er noget, vores demokrati i hvert fald ikke er, så er det repræsentativt. Det er endnu engang blevet bekræftet af nye regering. Ud af de 23 ministre har 11 en uddannelse i statskundskab, samfundsfag eller administration, og fem er uddannet inden for jura. Kun fire ministre har ikke en akademisk uddannelse. Mattias Tesfaye, der er murersvend, Magnus Heunicke, der er journalist, Thomas Danielsen, som er bankuddannet, og Troels Lund Poulsen, der er student. Hvis man lægger den samlede erhvervsmæssige erfaring uden for partipolitik sammen for alle ministrene, bliver det til 185 år. Men det er dog kun, hvis man tæller alt med, dvs. ikke kun Lars Aagaards 28 år som blandt andet direktør i Dansk Energi og Magnus Heunickes fire år som journalist i DR, men også Sophie Løhdes fem år som salgsassistent i Illum og Jeppe Bruus’ to år som avisbud i Tølløse. Alligevel matcher den nye regering stadig ikke helt seneste udgave af den socialdemokratiske regering, når det gælder uddannelses- og erfaringsmæssig slagside. Ved de sidste tre regeringsrokader inden folketingsvalget 1. november blev cand.scient.pol. og tidligere DSU’er Ane-Halsboe-Jørgensen kulturminister, bachelor i statskundskab og tidligere SFU’er Jesper Pedersen blev ny uddannelses- og forskningsminister, Jeppe Bruus, cand.scient.pol. og tidligere DSU’er, fik posten som skatteminister, mens cand.scient.pol. og tidligere lokalformand for Frit Forum Christian Rabjerg Madsen lige nåede nogle måneder som indenrigs- og boligminister. Ja, det lyder næsten som en karikatur. Men sådan var det ikke desto mindre, selvom jeg indrømmer, at det måske kan virke en smule polemisk at remse fakta op på den måde. Der er dog et område, hvor repræsentativiteten i det danske demokrati næsten er endnu lavere end selv de seneste to regeringers uddannelse og manglende erhvervserfaring. Og det er, når det gælder alder, eller i hvert fald de unges repræsentation i vores demokrati. Det eneste folketingsmedlem, som er under 25, er Helena Artmann Andresen fra Liberal Alliance. Og selv hvis man definerer unge relativt bredt, er der kun 12 medlemmer af det nuværende folketing, som er under 30. Man kan sagtens argumentere for, at det er en god ting, at ministrene i regeringen, den øverste politiske ledelse af vores demokrati, er uddannet i det, de skal: At lave og administrere love. Og at netop samfundsfaglighed og statskundskaber må være nogle af de mest relevante faglige kundskaber at have, når man skal stå i spidsen for staten og samfundet. Ligesom man vel er bedre rustet til at lede landet, når man har nået en vis alder og livserfaring. Vel at mærke livserfaring, men altså tilsyneladende ikke nødvendigvis erhvervserfaring. Desuden er der jo mange hensyn at tage, når man i en regering med tre partier skal udpege ministrene. Det er en kabale, som skal gå op. Derfor er det nok for meget at forlange, at de ansvarlige ledere af vores tre største partier skal skele til noget så teoretisk som repræsentativiteten i demokratiet. Søren Schultz Hansen er ekstern lektor på CBS og erhvervsforsker ",
        "metadata": {
            "source": "https://www.berlingske.dk/kommentarer/ny-regering-er-absolut-ikke-repraesentativ",
            "image_url": "https://berlingske.bmcdn.dk/media/cache/resolve/image_x_large_vertical/image/162/1627352/24293613-.jpg",
            "publication_time": "Lørdag d. 17. december 2022, kl. 15.00",
            "author": null,
            "related_links": [],
            "attachments": []
        }
    }
}