{
    "version": "1.0",
    "document": {
        "id": "https://www_berlingske_dk/ledere/berlingske-mener-et-beskaemmende-svigt-det-er-historien-om-balladen-i",
        "title": "Berlingske mener: Et beskæmmende svigt – det er historien om balladen i Jyllands-Postens Fond og Politiken-Fonden",
        "content": "Naiviteten i og omkring JP/Politikens Hus må være betydelig, hvis man troede, at man uden konsekvenser kunne have et syndigt rod i de to store erhvervsdrivende fonde, som står bag Politiken og Jyllands-Posten. Det er forventeligt, at der kommer et angreb på de frie publicistiske medier fra Christiansborg oven på afsløringerne af elendig fondsledelse i ikke mindst Jyllands-Postens Fond og problematiske formandshonorarer og gaver til Jørgen Ejbøl og Lars Munch i Jyllands-Posten Fond samt Politiken-Fonden. Det er også forventeligt, atangrebet kommer fra den socialdemokratiske medieordfører, Mogens Jensen, som i årevis har angrebet de private publicistiske medier. Rodet i JP/Politikens Hus er en naturlig anledning til at støve hans synspunkt af, at en større del af mediestøtten skal gå til de lokale medier frem for til de store landsdækkende medier. Men det handler ikke om Mogens Jensen og mediestøtten. Der står noget endnu væsentligere på spil, som er de uafhængige, private og publicistiske mediers rolle som den fjerde statsmagt. Medier er ikke som andre virksomheder, men er et direkte tandhjul i demokratiet og friheden. Publicistiske medier kan ikke med troværdighed afsløre minksager, hvidvasksager, hykleri og fejl, hvis deres ejere bryder landets love, svigter alle principper for god virksomhedsledelse, uddeler økonomiske gaver til sig selv og gemmer sig bag tavshed, når eksempelvis Politiken dygtigt graver de dårlige historier ud. Har de i ejerfondene i JP/Politikens Hus slet ikke opdaget, at de frie publicistiske medier er under angreb? Søren Pind, som regeringen har sat i spidsen forMedieansvarsudvalget, mener, at medierne bidrager til at undergrave folkestyret. »Jeg angriber medier under ét for ikke at være deres opgave voksen, for at dække over hinanden, for at tie, for at være drevet af kynisme og demagogi,« harPind skrevet i Berlingske. Sagerne i JP/Politikens Hus er vand på Pinds mølle, for i hvert fald kan det slås fast, at ejerfondene ikke været deres ansvar voksent. Hele ideen med fondsejerskabet af Jyllands-Posten og Politiken var netop at skabe uafhængighed, troværdighed og tillid. Vi kan som medier kun bidrage til demokratiet, hvis vi selv har orden i penalhuset og sørger for at rydde op i det, når vi har dårlige sager. Lige nu taler vi om Jyllands-Posten Fond og Politiken-Fonden, men det gælder for alle medier. Vi skal holde vores sti ren, og det gælder ikke mindst, hvordan vi selv konkret håndterer dårlige sager. Vi må desværre i dag erkende, at der ikke er ryddet op i Jyllands-Postens Fond. Det er der ikke, når Jørgen Ejbøl siger, at der ikke ville have været en sag, hvis ikke to bestyrelsesmedlemmer havde bedrevet »sladrehankearbejde«, mens den nye formand,Tina Nikolaisen, både mener, at »Ejbøl altid har gjort det bedste for avisen« og afviser Ejbøls enerådende facon med ordene »hvis nogen går og tror, at Ejbøl har bestemt alt, så er det forkert«. Dermed nedtoner hun den meget alvorlige kritik fra Erhvervsstyrelsen, som oven i købet har sat Jyllands-Postens Fond under skærpet tilsyn. Det er dybt beskæmmende for alle private medier, at Jyllands-Postens Fond og Politiken-Fonden virker selvoptagede og fornærmede frem for at få ryddet op til bunds. Det er sådan en adfærd, som giver reguleringssultne politikere endnu en anledning til at håndstyre frie, private medier. THOMAS BERNT HENRIKSEN ",
        "metadata": {
            "source": "https://www.berlingske.dk/ledere/berlingske-mener-et-beskaemmende-svigt-det-er-historien-om-balladen-i",
            "image_url": "https://berlingske.bmcdn.dk/media/cache/resolve/image_x_large/image/183/1833247/24786933-jppolitikens-formand-jrgen-ejbl-om-kynisme.jpg",
            "publication_time": "Fredag d. 06. september 2024, kl. 15.43",
            "author": null,
            "related_links": [],
            "attachments": []
        }
    }
}