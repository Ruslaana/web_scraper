{
    "version": "1.0",
    "document": {
        "id": "https://www_berlingske_dk/kultur/turister-arbejder-i-skiftehold-ved-poolen-der-foregaar-en-krig-om-natten",
        "title": "Turister arbejder i skiftehold ved poolen – der foregår en krig om natten",
        "content": " Da den 56-årige Mark Tyler ankom til et resort på øen Saint Vincent i Caribien sidste forår, advarede de andre gæster ham om, at han skulle stå tidligt op, hvis han ville sikre sig en liggestol ved poolen med udsigt over havet. Mark tænkte, at det nok ikke var noget stort problem. Men da han næste morgen klokken 8 begav sig ned til poolen, viste det sig, at de mange rækker liggestole var dækket til med bøger, badehåndklæder og solcreme. Den næste dag tog Mark ingen chancer. Han satte vækkeuret til at vække klokken 4 om morgenen og gik ned til poolen bevæbnet med en lommelygte. Han lagde en flaske solcreme på to af liggestolene og gik op i seng for at sove videre. Han og hans kæreste gentog denne rutine hver morgen under resten af opholdet. »Vi var bestemt ikke begejstrede for at skulle stå op klokken 4,« fortæller Mark, der bor i Naples, Florida. »Det er en brutal pris at betale for at kunne være sikker på at få en liggestol på det bedste sted eller bare overhovedet få én. Hvis man står op klokken 5 eller 6, kan man stadig få liggestole, bare ikke de bedste. Hvis man først dukker op klokken 7 – Gud forbyde det – ja, så får man sikkert slet ingen.« På mange hoteller er der langt flere gæster end liggestole ved poolen, og det stiller gæsterne over for et valg: Læg en kampplan før daggry eller brug ferien til at vandre hvileløst rundt langs poolen. Men selvom man vælger at slås for at få en stol, er det ikke altid gjort med at stå tidligt op. Natteravnene lader deres ting ligge på stolene, før de går i seng, mens andre gæster er villige til at betale personalet for at få lagt beslag på en stol tidligt om morgenen. Foto: Vibeke Toft/Ritzau Scanpix. Men der er også liggestolslovens lange arm at tage hensyn til. På mange hoteller er der regler for, hvor mange liggestole, man kan lægge beslag på som enkeltperson, og hvor længe man kan lade sine personlige ejendele ligge uden at risikere, at de bliver fjernet; på en hel del hoteller har man desuden et liggestolspoliti til at håndhæve reglerne. Brian Pope, en 69-årig salgsmedarbejder, har fundet på et særligt system, når han opholder sig i sin ferieboligandel på et resort i Aruba. Han står op klokken 4, clipser en lygte på sin baseballkasket og begiver sig ned til poolen. Hver gæst har kun lov til at reservere to stole og skal være til stede, når hotellets personale patruljerer klokken 6 og 7, ellers bliver de genstande, man har lagt på stolen, fjernet. Brian Pope indretter sig på sin liggestol og bruger pandelampen til at læse blade eller arbejde. Det er bælgmørkt, forklarer han, bortset fra det lys, der kommer fra de andre gæsters mobiler eller bærbare – samt naturligvis fra månen. »Jeg er temmelig sikker på, at jeg også kunne finde en plads, hvis jeg først gik derned klokken 6, men nu er det blevet en konkurrence,« siger han. Den 51-årige Janice Moskoff fra Chicago troede, hun var blevet grebet på fersk gerning. Hun og hendes mand, Jordan, havde udarbejdet en fast rutine, når de holdt ferie på et hotel i Ixtapa: Find fire liggestole med udsigt til havet inden klokken 7, læg beslag på dem med ugeblade, og gå derefter hen i fitnesscenteret. Men under et af deres ophold blev der skubbet et brev ind under døren i deres hotelværelse med en oplysning om, at hotellets gæster ikke måtte reservere liggestole. Da hun havde talt med de andre gæster om det, fandt hun ud af, at de alle sammen havde fået det samme brev. Derefter fortsatte hun med sit system. »Dagen efter var der ingen, der talte om brevet,« fortæller hun. Når man vil overtræde reglerne, kan det sommetider være nødvendigt at overbevise andre om, at reglerne kun er der for at blive overtrådt. Et år havde en af de andre gæster flyttet de ting, som Janice og hendes mand havde anbragt på en liggestol, skubbet dem ned i sandet og selv lagt sig på stolen. Da Janice opdagede det efter frokosten, gjorde hun gentagne gange den pågældende hotelgæst opmærksom på, at det var hendes liggestol, hun havde taget. Da den anden kvinde hævdede, at det slet ikke var tilladt at reservere stole, svarede Janice, at det var det, sådan fungerede det, og alle gjorde det. »Jeg sled hende op,« siger Janice, som i øvrigt fortæller om sine rejser på bloggen Gather And Go Travel. »Jeg var temmelig irriterende.« På mange resorter er der strandhytter eller solsenge, som kan reserveres for et ekstra gebyr. Men gæster, der allerede har betalt flere tusind dollar for et ferieophold, er ikke begejstrede for at skulle betale ekstra for noget, de mener burde være inkluderet i prisen. På en pigetur til Bahamas for nylig fandt Cynthia Smoot og hendes veninder på en plan, som gik ud på, at de skulle skiftes til at stå op og reservere syv liggestole klokken 8. Den af dem, der havde stoletjeneste, skulle også sørge for at reservere stole ved et bestemt hjørne af poolen, så det var nemmere for veninderne at tale sammen. De lagde deres strandtasker på stolene og gav en opsynsmand 20 dollar i drikkepenge for at holde øje med deres ting, fortæller Cynthia, der er fra Dallas. Foto: Fethi Belaid/AFP/Ritzau Scanpix. Når alt var i orden, gik de ind for at spise morgenmad. Når der stresses så meget for at få en liggestol, skaber det naturligvis spændinger mellem de gæster, der ikke har noget imod at stå tidligt op, og de andre, der ikke har lyst til at ødelægge ferien med et vækkeur. »Jeg står ikke op klokken 6 om morgenen for at reservere en liggestol,« siger Blanche Ryder, der er rejseinfluencer og lægger anmeldelser ud på sin hjemmeside, 3daystresnoches. Hun fortæller, at den »værste stoleleg«, hun har været ude for, fandt sted på et feriested kun for voksne i Mexico, hvor der kommer store grupper gæster til bachelorette-fester og den slags, og hvor de enkelte gæster reserverer måske 10-12 stole før solopgang. Eftersom Ryder »ikke ønskede konfrontationer« på sin ferie, foretrak hun at indrette sig med et badehåndklæde i sandet. »Jeg er ikke den type, der smider andre menneskers ting ned i sandet for at overtage en liggestol,« forklarer hun. Kristian Beck, der er rejsebureaumedarbejder i Honeymoons Inc. og administrerer den store Facebook-gruppe Best All-Inclusive Resorts in the Caribbean med 15.000 medlemmer, fortæller, at gæsterne udtrykkeligt bestiller plads på resorter, hvor de ikke er nødt til at »lege stoleleg«. På sin sidste tur til Cancún ankom hun til hotellet klokken 11 og gik direkte ned til de tre pools i håb om at finde en plads ved en af dem. Det var umuligt. I stedet gik hun og hendes mand tur rundt om poolområdet, især i nærheden af grupper, der så ud, som om de var ved at gå. Så snart en liggestol blev ledig, kastede de sig over den. Sarah Firshein, der er redaktør på Tripadvisor, kan fortælle om et ophold for nylig på et hotel i Puerto Rico, hvor der var rigeligt med liggestole til gæsterne. Men hun havde alligevel svært ved at nyde morgenmaden, fordi hun var nervøs for, at de andre gæster skulle reservere liggestolene ved at lægge solcreme eller bøger på dem. »Jeg kunne nemt have siddet i halvanden time ved morgenbordet, for der var masser af liggestole derude,« fortæller hun. »Men rotteræsmentaliteten tog magten fra mig, selvom jeg var på ferie.« Oversat fra den originale engelske version af Claus Bech ",
        "metadata": {
            "source": "https://www.berlingske.dk/kultur/turister-arbejder-i-skiftehold-ved-poolen-der-foregaar-en-krig-om-natten",
            "image_url": "https://berlingske.bmcdn.dk/media/cache/resolve/image_x_large/image/188/1886711/24885180-poolomrdet-p-hotel-parasol-p-den-grske-karpa.jpg",
            "publication_time": "Lørdag d. 08. februar 2025, kl. 17.21",
            "author": null,
            "related_links": [],
            "attachments": []
        }
    }
}