{
    "version": "1.0",
    "document": {
        "id": "https://www_berlingske_dk/politik/naser-khader-er-rystet-over-oeksemand-paa-fri-fod-det-er-saa-grotesk",
        "title": "Naser Khader er rystet over øksemand på fri fod: Det er så grotesk",
        "content": "Det er så grotesk, mener Naser Khader, retsordfører for De Konservative: »Terroristen/øksemanden fra angrebet på Kurt Westergaard er nu på fri fod, mens tegneren Kurt Westergaard sidder bag lås og slå (beskyttet af PET),« skriver Naser Khader. Berlingske har lørdag beskrevet, at somaliske Mohamed Geelestadig opholder sig i Danmark, selv om han i 2011 blev dømt for angrebet på tegneren Kurt Westergaard og blev dømt til efterfølgende udvisning. Mohamed Geele var i 2019 færdig med at afsone sin fængselsstraf for terror, men ved udgangen af januar 2021 opholdt han sig stadig på Udrejsecenter Kærshovedgård i Midtjylland, hvor han har bevægelsesfrihed i dagtimerne. Det er nemlig blevet vurderet, at han ikke kan udsendes til Somalia på nuværende tidspunkt, fordi han enten risikerer dødsstraf eller tortur i Somalia. Det tror Naser Khader ikke på, skriver han på Facebook og opfordrer ministeren til at handle: »Hvis jeg var udlændingeminister, vil jeg personligt rejse til Somalia, og forhandle en udleveringsaftale med de somaliske myndigheder. Og bruge Danmarks udviklingsbistand til landet som pression.«  Det er så groteskt! Mattias Tesfaye bør rejse til Somalia og forhandle en udleveringsaftale.\n\n\n\nTerroristen/øksemanden fra... Skal Danmark ikke overholde de konventioner, som vi har skrevet under på, og undlade at sende folk til lande, hvor de risikerer tortur eller dødsstraf? »Jo, det skal vi,« siger Naser Khader: »Men vi skal ikke læne os tilbage og sige, at det slet ikke kan lade sig gøre at sende ham til Somalia. Her er der tale om en terrorist, som det offentlige bruger penge på at forsørge, og som vi bruger politiressourcer på at holde øje med. Jeg vil gerne se dokumentation på skrift for, at han risikerer tortur – og jeg vil også gerne se det i fortrolighed i Retsudvalget.« Naser Khader vil gerne se bevis for, at Kurt Westergaards angrebsmand reelt er i fare, hvis han bliver udvist til Somalia.Fold sammenLæs mereFoto: Niels Christian Vilmann. Naser Khader opfordrer udlændinge- integrationsminister Mattias Tesfaye (S) til at forhandle sig frem til en diplomatisk garanti for, at Mohamed Geele er i sikkerhed i Somalia, og her kan »udviklingsbistand være et instrument« i forhandlingen med Somalia. Retsordfører for Venstre, Preben Bang Henriksen, siger, at han både er »forarget og føler sig utryg ved, at sådan en mand er i landet«. Han understreger, at Danmark skal overholde de konventioner, vi har skrevet under på for at sikre menneskerettigheder, men at han samtidig håber, at sagen har høj prioritet for ministeren: »Den her type gerningsmand skal ekspederes ud af Danmark, hvis det overhovedet er muligt. Jeg håber, at myndighederne er meget sikre i deres sag, når de vurderer, at han er i fare i Somalia. Der skal fremlægges solidt bevis for sådan en vurdering med en mand af den her kaliber.« Udlændinge- og integrationsminister Mattias Tesfaye har ikke villet udtale sig om den konkrete sag, men har sagt følgende til Folketinget: »Personer på tålt ophold er her kun, fordi Danmark retligt er forhindret i at sende dem hjem. Det er selvsagt ikke med min gode vilje, at Danmark skal huse personer dømt for terror.«",
        "metadata": {
            "source": "https://www.berlingske.dk/politik/naser-khader-er-rystet-over-oeksemand-paa-fri-fod-det-er-saa-grotesk",
            "image_url": "https://berlingske.bmcdn.dk/media/cache/resolve/image_x_large/image/138/1389037/23663826-kurt-westergaard.jpg",
            "publication_time": "Lørdag d. 13. februar 2021, kl. 16.40",
            "author": "Ida Nyegård Espersen",
            "related_links": [],
            "attachments": []
        }
    }
}