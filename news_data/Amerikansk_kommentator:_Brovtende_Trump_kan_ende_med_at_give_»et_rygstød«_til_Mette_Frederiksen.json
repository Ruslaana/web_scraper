{
    "version": "1.0",
    "document": {
        "id": "https://www_berlingske_dk/opinion/amerikansk-kommentator-brovtende-trump-kan-ende-med-at-give-et-rygstoed",
        "title": "Amerikansk kommentator: Brovtende Trump kan ende med at give »et rygstød« til Mette Frederiksen",
        "content": "Donald Trump spiller med musklerne og lægger sig ud med Mexico, Canada og Danmark. Men præsidentens trusler og kontante krav til tætte alliancepartnere kan ende som en politisk boomerang, der vil fordybe de eksisterende kløfter mellem USA og Europa. Effekten af præsidentens adfærd kan nemlig resultere i stigende hjemlig opbakning til de statsledere, der stiller sig på tværs af Trumps ønsker, mener den amerikanske kommentator og forfatterDavid Wallace-WellsiThe New York Times. Han peger specifikt på den danske statsminister, der i lyset af de amerikanske krav om kontrol med Grønland kan håbe på øget tilslutning fra danske vælgere. »Vi er kun halvvejs gennem de første 100 dage i Trumps anden præsidentperiode, og der er allerede begyndt at vise sig revner i hans brovtende koalition. Men du kan også se jordrystelserne ret klart i udlandet. I Danmark kan Frederiksen ende med at få et rygstød på grund af slagsmålet om Grønland.« Selv overbeviste tilhængere af mindre stat og mere frihed ser i øjeblikket med voksende mismod på techmilliardæren Elon Musks cocktail af fyringer og nedskæringer i det amerikanske statsapparat. En af dem er den liberale svenske forfatter Johan Norberg, der i det borgerlige webmedieSmedjanfrygter for magtens tredeling. »Risikoen er, at det ikke er statsudgifter, men konstitutionelle grænser og uafhængig statsforvaltning, der havner i kompostkværnen. Det er ikke det værd. Selv ikke hvis Musk mod alle forventninger skulle få held til at reducere statsbudgettet med 0,01 procent.« Tilhængerne af den franske general de Gaulle, der efter Anden Verdenskrig kæmpede for fransk sikkerhedspolitisk uafhængighed af USA, har med Donald Trumps udenrigspolitiske linje fået oprejsning. Ulykkeligvis kan den franske forkærlighed for national enegang udarte sig til en hindring for et stærkt Europa, mener den britiske journalist Tom McTague i det britiske webmedieUnherd. »20 EU-lande – herunder Tyskland – har opfordret til større koordination med den britiske forsvarsindustri for at styrke Europas forsvarsevne, men franskmændene har afvist forslaget. Storbritannien har i de seneste måneder efterstræbt en forsvarspagt med EU, men processen er blevet forhalet, fordi Frankrig insisterer på at forhandle adgang til britiske fiskefarvande. Det uundgåelige resultat: Fransk autonomi og europæisk svaghed.«",
        "metadata": {
            "source": "https://www.berlingske.dk/opinion/amerikansk-kommentator-brovtende-trump-kan-ende-med-at-give-et-rygstoed",
            "image_url": "https://berlingske.bmcdn.dk/media/cache/resolve/image_x_large_vertical/image/190/1900039/24910110-donald-trump-puster-sig-op-over-for-modstandere-m.jpg",
            "publication_time": "Lørdag d. 15. marts 2025, kl. 06.03",
            "author": "Troels Heeger",
            "related_links": [],
            "attachments": []
        }
    }
}