{
    "version": "1.0",
    "document": {
        "id": "https://www_berlingske_dk/danmark/wassim-tjener-millioner-paa-michelin-mad-det-handler-om-at-optimere-sin",
        "title": "Wassim tjener millioner på Michelin-mad: »Det handler om at optimere sin restaurant, som man ville optimere et hvilket som helst andet firma«",
        "content": "Han kan og vil kun tale på egne vegne, for hvad der fungerer for Restaurant Frederikshøj i Aarhus, vil ikke nødvendigvis fungere for andre toprestauranter. Sådan siger Wassim Hallal, der er indehaver af og køkkenchef i Michelinrestauranten Restaurant Frederikshøj i Aarhus, som eren ud af kun tre toprestauranterherhjemme, der hvert år de seneste fem år har skabt et millionoverskud. Det skriverDagbladet Børsenfredag. Og ifølge Wassim Hallal er opskriften bag Restaurant Frederikshøjs succes – kulinarisk og på bundlinjen – at virksomheden er trimmet ind til benet og fokuseret på sin kerneforretning. »Det handler om at optimere en restaurant, som man ville optimere et hvilket som helst andet firma – eksempelvis Berlingske Media. Optimér de steder, der kan optimeres, og lad de steder ligge, hvor pengene fosser ud af systemet,« siger han til Berlingske og fortsætter: »Hvad er rigtigt? Og hvad er forkert? Først og fremmest for vores gæster, men også for os selv?« For Wassim Hallal indebærer optimeringen blandt andet at lægge sit hjerteblod og primære fokus i én forretning. Han har tidligere forsøgt sig med mere end én restaurant ad gangen, og det var ikke lykken, måtte han erkende. Når Wassim Hallal var i den ene restaurant, tænkte han på den anden og omvendt. Det resulterede i, at han ikke var rigtigt til stede hverken det ene eller det andet sted. »Hvis man kan holde til at være flere forskellige steder, er det fint, men for mig fungerer det ikke. Jeg skal være der, hvor jeg driver min hovedforretning, og det er der, jeg skal fokusere på det, jeg gør,« siger han og fortæller, at hans tilstedeværelse betyder, at han kan se, hvor i forretningen der skal skrues op og ned – og at han kan se det i tide. »Jeg skal ikke belære mine kollegaer, men jeg synes, at der er en tendens til at tro, at hvis man åbner en restaurant, vokser træerne ind i himlen. Der er jeg bare nødt til at sige, at det gør de ikke. Man skal tænke sig rigtig, rigtig godt om. Der kan være succes i at åbne en ny restaurant det første eller de tre første år, men på et tidspunkt kommer der en hverdag, og den hverdag skal man være klar til at samle op. Hvis man ikke er klar og ikke har sparet op til det, har jeg svært ved at se, at det kan fungere,« siger han. Selv oplever han det som nødvendigt at stille sig i spidsen og udstikke en retning: »Om man vil det eller ej, så er det mig, der lægger linjen for, hvad der er rigtigt og forkert. Vi har selvfølgelig en ledelse med en masse holdninger og ideer, men hvis ham, der har det sidste ord, ikke er her, er der ingen, der ved, hvad vej de skal gå,« siger Wassim Hallal. Derudover peger han på, at Restaurant Frederikshøj i høj grad har den samme medarbejderstab i dag som for otte år siden, og at det ligeledes sikrer den succes, som betyder, at forretningen løber rundt. Det betyder nemlig, at restauranten kan levere den samme høje kvalitet igen og igen, fordi den enkelte medarbejder kender sin rolle, når teamarbejdet skal løftes, og når restaurantens besøgende skal have en oplevelse. Gæsterne er ligeledes enormt vigtige for Restaurant Frederikshøj, i særdeleshed de tilbagevendende af slagsen: »Vi bor i Aarhus, og det er ikke et sted, hvor der bliver fløjet x antal hundredtusinder turister ind hver dag. Hvis man tror, at man kan leve af turismen i Aarhus, er min teori, at man tager fejl. Alle gæster skal håndteres på den bedst mulige måde, så de får den bedst mulige oplevelse og forhåbentlig kommer igen,« siger Wassim Hallal. Fredag gav Berlingskes mad- og vinredaktør, Søren Frank, seks stjerner til Restaurant Frederikshøj.Læs anmeldelsen.",
        "metadata": {
            "source": "https://www.berlingske.dk/danmark/wassim-tjener-millioner-paa-michelin-mad-det-handler-om-at-optimere-sin",
            "image_url": "https://berlingske.bmcdn.dk/media/cache/resolve/image_x_large_vertical/image/111/1118441/22656165-.jpg",
            "publication_time": "Fredag d. 15. februar 2019, kl. 18.33",
            "author": "Pernille Dreyer",
            "related_links": [],
            "attachments": []
        }
    }
}