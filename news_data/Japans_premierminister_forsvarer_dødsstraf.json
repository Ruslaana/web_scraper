{
    "version": "1.0",
    "document": {
        "id": "https://www_berlingske_dk/internationalt/japans-premierminister-forsvarer-doedsstraf",
        "title": "Japans premierminister forsvarer dødsstraf",
        "content": "Dagen efter, japanerne har henrettet tre mænd ved hængning, forsvarer landets premierminister, Yoshihiko Noda, brugen af dødsstraf. Det skriver BBC. - Jeg har ingen planer om at gå væk fra dødsstraffen, sagde premierministeren fredag ifølge nyhedsbureauet Kyodo. Torsdagens henrettelser var de første, der fandt sted i Japan siden sommeren 2010. Det asiatiske land er et af de få industrialiserede lande, der holder fast i dødsstraffen. Den bliver oftest brugt til at straffe drabsmænd med flere liv på samvittigheden, skriver BBC. Den har dog slet ikke været i brug i 2011. - Under hensyntagen til en situation, hvor antallet af alvorlige forbrydelser ikke er faldet, finder jeg det vanskeligt at afskaffe dødsstraffen med det samme, sagde premierminister Noda. - Vi må nøje afveje karakteren af dødsstraf fra forskellige synspunkter, samtidig med at vi har tilstrækkelig opmærksomhed på den offentlige mening, sagde han og påpegede, at 85,6 procent af de adspurgte i en undersøgelse fra 2009 tilkendegav, at de støttede brugen af dødsstraf i Japan. De tre hængte skal alle være blevet dømt for flere drab. I øjeblikket sidder flere end 100 fanger på den japanske dødsgang, heriblandt Shoko Asahara, der er dømt for at stå bag et gasangreb i Tokyos metro i 1995, som kostede 13 mennesker livet og sårede omkring 50. Ifølge menneskerettighedsgrupper er der strenge forhold på den japanske dødsgang. Amnesty International melder således om, at de indsatte kun har mulighed for få besøg, de kan næsten ikke motionere, lige som de er tvunget til at tilbringe det meste af tiden siddende i deres fængselsceller. Fangerne bliver desuden heller ikke advaret om, hvornår deres henrettelse vil finde sted, så de lever med frygten om, at hver dag kan være deres sidste, skriver BBC.",
        "metadata": {
            "source": "https://www.berlingske.dk/internationalt/japans-premierminister-forsvarer-doedsstraf",
            "image_url": "https://berlingske.bmcdn.dk/media/cache/resolve/image_x_large/image/66/668933/5032790-japan-economytax.jpg",
            "publication_time": "Lørdag d. 31. marts 2012, kl. 07.49",
            "author": null,
            "related_links": [],
            "attachments": []
        }
    }
}