{
    "version": "1.0",
    "document": {
        "id": "https://www_berlingske_dk/skaerm/ogsaa-denne-beatles-dokumentar-er-et-must-for-alle-fans-men-en-sang-er-helt",
        "title": "Også denne Beatles-dokumentar er et must for alle fans. Men én sang er helt forkert",
        "content": "Vi er i 1963. The Beatles er ankommet på den store scene, og verden går amok. Først Storbritannien, så resten af Europa, og så året efter – i februar 1964 – USA. De fire Beatler var mellem 20 og 23 år gamle på det tidspunkt, og de var midt i og med til at skabe en verdensrevolution, uden at de helt var klar over det selv. »The Ed Sullivan Show« var et meget populært underholdningsprogram i USA. I »Beatles '64« fortæller George Harrison, at selv forbryderne holdt pause, mens The Beatles optrådte. Politiet havde langt færre udrykninger end normalt.Fold sammenLæs mereFoto: AP/Ritzau Scanpix. Et år efter deres engelske gennembrud var The Beatles for længst et fænomen i Europa, men indtil videre havde de ikke gjort noget særligt indtryk i USA. Det ændrede sig i løbet af vinteren '63 -'64: »The fab four« landede i New York 7. februar 1964. Kun 77 dage efter, at USAs daværende præsident, John F. Kennedy, var blevet myrdet. Ugen før The Beatles ankom var »I Want to Hold Your Hand« blevet nummer ét på hitlisterne i USA. Beatles’ musik var i luften overalt, og det voksne samfund omkring de fire vilde knægte reagerede med skepsis og undren, mens teenagerne gik amok. Pigerne skreg, så ingen kunne høre musikken, men det var lige meget, for The Beatles forandrede alt – og enhver med øjne og ører i hovedet kunne se og høre det. The Beatles’ musik er udødelig, og historien om deres karriere er evigt fascinerende, så selvom man tror, at enhver sten for længst er blevet vendt, at enhver person, der nogensinde har været i nærheden af et medlem af the Beatles, har udtalt sig til medierne, så bliver der ved med at dukke nyt materiale op. I 2021 kom den næsten otte timer lange dokumentarfilm om arbejdet med pladen, der kom til at hedde »Let It Be«, og med den virkelig fantastiske film troede mange fans, at det sidste ord var sagt, men nej. Den 29. november i år var der premiere på filmen »Beatles ‘64«, der handler om de to uger i februar 1964, da de fantastiske fire indtog USA. Den 7. februar 1964 landede »The Fab Four« i New York. »I Want to Hold Your Hand« var nummer ét på hitlisterne, og to dage senere så over 70 millioner amerikanere med, da de optrådte i »the Ed Sullivan Show«Fold sammenLæs mereFoto: AFP/Ritzau Scanpix. Filmen bygger på en masse optagelser fra dokumentaristerne Albert og David Maysles (som seks år senere lavede Rolling Stones-dokumentaren »Gimme Shelter«, men det er en anden historie). Maysles-brødrene ville dokumentere Beatles’ indtog i USA, men kom aldrig videre end til de indledende øvelser. De optagelser, der blev lavet, viser massevis af fjollen omkring på hotelværelser, masser af vitser og masser af cigaretter. På den måde er en stor del af filmen en sjov spejling af Dylan-filmen »Don’t Look Back«, der handler om Dylans englandsturné i 1965 og rummer mange af de samme elementer. D. A. Pennebaker skildrer i »Don't Look Back« en amerikansk stjerne, der ankommer til London, hvor Maysles-brødrenes aldrig færdiggjorte film altså handler om et britisk musikfænomen, der ankommer til USA. Der er ligheder og forskelle i massevis i de to film – mest interessant i dag er det at se den nedladende skepsis, »de voksne« konstant har over for de unge popstjerner. Ligesom det er skægt at iagttage den måde, de unge verdensomstyrtere gang på gang spiller »the squares« skakmat med deres vitser og skøre indfald. »Vil I synge for os?« – »Nej, vi skal have penge først«. The Beatles var unge og flabede på deres første pressemøde i USA.Fold sammenLæs mereFoto: AP/Ritzau Scanpix. »Beatles ‘64« er naturligvis et must for enhver fan, men for første gang i de senere års jublende Beatles-genopdagelse føler man, at smørret er smurt lidt for tyndt ud. Der har ikke været materiale nok til at gøre filmen interessant som »flue på væggen«-film, og derfor har filmens bagmænd været nødt til at tilføje en masse ekstra lag, der ikke altid virker så velvalgte. Vi skal gå rundt med Paul McCartney på en fotoudstilling med billeder fra tiden. Det er småkedeligt at høre på og uinteressant fotograferet. Vi skal selvfølgelig se Martin Scorsese, fordi han står som filmens producer, men hvad han egentlig laver her, får vi ikke forklaret. Der er heldigvis nogle rørende beretninger fra forfattere og musikere, der var unge i 1964, og som stadig bliver fjerne i blikket, når de tænker tilbage på dengang, verden forandrede sig med en hast, man skulle være blind for ikke at kunne se. Her er for eksempel Leonard Bernsteins datter Jamie, der var 11 år gammel i februar 1964, og som fortæller om, hvordan hun fik lov til at se Ed Sullivan-show midt i søndagsmiddagen, fordi The Beatles skulle være med. Det er fine og rørende historier, men de rammer aldrig rigtig den nerve, der gør dem interessante for andre end fortællerne selv. Mest ærgerligt iscenesat er musikeren og musikproduceren Jack Douglas' historie om sin tur til Liverpool i december 1963. Douglas var taget af sted sammen med en kammerat for at opleve Liverpool helt tæt på og for måske at spille i »The Cavern«. Han havde ingen arbejdstilladelse, så han blev hurtigt sendt hjem igen, men han fik sin historie i aviserne i Liverpool. Senere ville skæbnen, at han kom til at arbejde for John Lennon på »Double Fantasy«-indspilningerne. Her snakkede de om fortiden, og Lennon kunne huske historien fra aviserne dengang. Det er en smuk cirkulær historie, og alt kunne være helt fint, hvis bare ikke lydsporet til beretningen om turen til Liverpool var sangen »In My Life«. Det hele foregik som nævnt i december 1963, og enhver Beatles-fan ved, at »In My Life« er at finde på pladen »Rubber Soul«, der først blev udsendt to år senere, i december 1965. Det kan virke som en bagatel, men et sådant forkert musikvalg rokker ved hele filmens dokumentariske fundament, og med ét bliver man i tvivl om alle de andre optagelser, man ser. Det er en stor skam. I 2016 lavede Ron Howard dokumentarfilmen »Eight Days a Week – the Touring Years«, en film om Beatles’ koncerter mellem 1963 og 1966. En del af optagelserne fra »Beatles ’64« er også med i Ron Howards film, der faktisk vinder duellen ved en direkte sammenligning. Både billederne, rensningen af lyden og de udvalgte numre har en højere kvalitet i Howards film end i den nye, synes jeg The Beatles var også i Miami på deres korte, første tur til USA. Her mødte de Muhammad Ali, der dengang stadig hed Cassius Clay. Han var ved at forberede sig til sin kamp mod Sonny Liston. Den 25 februar 1964 vandt den 22 årige Clay en vildt overraskende sejr over Liston og blev dermed verdensmester for første gang.Fold sammenLæs mereFoto: AP/Ritzau Scanpix. Der er masser af sjove klip i »Beatles ’64«, men alt i alt virker den som en lidt træt tur rundt i arkivet. Filmen har dog sine øjeblikke, og den gemmer rutineret sine bedste kort til sidst: Ron Isley fra the Isley Brothers, der lavede den indspilning af »Twist and Shout«, som The Beatles var inspireret af, fortæller om, hvor raceopdelt underholdningsindustrien i USA var – selv så sent som i 1964. »Det var jo os, der skulle have været på Ed Sullivan Show,« siger han og har selvfølgelig ret. Forfatteren og journalisten Joe Queenan slutter af med at referere Van Morrison og taler om musikkens helbredende kraft, hvilket giver Paul McCartney det allersidste ord: At the Beatles og den glæde, de bragte til USA i februar 1964, var med til at hive nationen ud af sorgen efter mordet på præsident Kennedy. Det er store ord, men man tror på dem. Og følelsen bliver hængende, når man har set filmen til ende. Yeah, yeah, yeah. Beatles '64 106 minutter Instruktør: David Tedeschi Kan streames på Disney +",
        "metadata": {
            "source": "https://www.berlingske.dk/skaerm/ogsaa-denne-beatles-dokumentar-er-et-must-for-alle-fans-men-en-sang-er-helt",
            "image_url": null,
            "publication_time": "Lørdag d. 07. december 2024, kl. 20.52",
            "author": "Holger Dahl",
            "related_links": [],
            "attachments": []
        }
    }
}