{
    "version": "1.0",
    "document": {
        "id": "https://www_berlingske_dk/privatoekonomi/top-5-det-skaendes-udlejer-og-lejer-om",
        "title": "Top 5: Det skændes udlejer og lejer om",
        "content": "Det er starten på noget nyt - men for nogles vedkommende bliver det også starten på et langt skænderi. Fra den dag af er du nemlig nødt til at kunne blive enig med din lejer eller udlejer om selv de mest basale ting. Og det løber ifølge Boligas lejeportalLejnu.dkog advokat Henrik Høpner fra Lund Elmer Sandager Advokatfirma ofte af sporet. Her er top fem over de ting lejere og udlejere bliver uvenner over: 1. Huslejen Er den for høj eller for lav? Og hvem betaler varmeregningen? Huslejen er ifølge advokat Henrik Høpner fra Lund Elmer Sandager Advokater, det, som lejere og udlejere oftest bliver uvenner over.  Ikke alle udlejere kender det tykke regelsæt branchen har og kommer derfor til at sætte lejen for højt, når kontrakten skrives. Nogen medregner alle deres udgifter til boligen - også deres låneudgifter til kreditforeningen, men den går ikke. Andre steder bliver ydelsen skruet i vejret, fordi lejemålet er blevet gennemgribende renoveret og dermed gerne må opjusteres prismæssigt. Men i ny og  næ sniger prisen sig også højere op, end det nye badeværelse eller køkken egentlig er værd. »Når det handler om lejen, er årsagen til uenighederne en kombination af, at udlejerne ikke kender reglerne, og at de gerne vil have så meget ud af det som muligt. Selvfølgelig ved folk, at det er bedst at overholde reglerne. Men udlejerne bliver også meget skuffede, når de finder ud af, at de ikke kan få dækket deres udgifter ved udlejning,« siger Henrik Høpner til Boliga. For mange udlejere kan krisen undgås ved at få en forhåndsgodkendelse af huslejesatsen inden kontrakten underskrives. Ifølge Boliga Lejnu kan du som lejer, få de penge, du har betalt for meget, tilbage, hvis du klager, inden der er gået et år. Og får medhold.  2. Lejemålets stand Har du fået lejerne fra helvede indenfor døren, eller husker din udlejer sit lejemål i væsentlig bedre og pænere stand, end det egentlig var. Ifølge Henrik Høpner begynder tvisten allerede den dag, hvor du får eller giver nøglerne til lejemålet. »Lejemålet skal afleveres tilbage i samme stand dog bortset fra almindelig slid og ælde. Vi ser mange konflikter, hvor der ikke er dokumentation for, hvordan standen var - og hvor folk derfor bliver uvenner,« siger Henrik Høpner til Boliga. For at undgå konflikten anbefaler Høpner og Boliga Lejnu, at man allerede første dag i det nye hjem dokumenterer standen med fotos og sender dem til udlejer. Og at udlejer ligeledes tager billeder af lejemålets stand, inden de nye beboere flytter ind. På den måde kan du som lejer dokumentere, at hullerne i væggene, ridserne i gulvet eller de knækkede køkkenfliser ikke er dit værk. Ligesom det med fotos også bliver muligt for udlejer, at dokumentere det modsatte.  3. Tidsbegrænsning Selvom mange lejekontrakter indeholder opsigelsesperioder på op til flere måneder, bliver lejere og udlejere ofte uenige om den endelige afskedsdato. Skænderierne opstår blandt andet, når udlejerne prøver at blive deres dårlige lejer kvit - eller på anden vis forsøger at komme af med lejeren, så de selv kan overtage boligen. Leje-slagsmålene over tidsbegrænsningen er noget Henrik Høpner jævnligt støder på, når han varetager uenighederne mellem lejer og udlejer. 4. Støj Bassen der pumper ud på de sene aftentimer, hunde der gør, råben og ulidelig skrigen er også en klassisk årsag til, at lejer og udlejer farer i totterne på hinanden. Og konflikten går begge veje. Det er nemlig ikke kun udlejere, der får henvendelser om støjende lejere, der ikke overholder ejendommens husorden. Lejerne klager ifølge Lejnu også til deres udlejer, hvis støjen fra nabo og omgivelser bliver for meget.  5. Ulovlig fremleje Lejere, der fremlejer deres lejede bolig til tredjemand, er også på Henrik Høpners liste over de ting, som udlejere og lejere kommer på kant over. Finder lejemålets egentlige ejermand ud af, at bopælen har været videreformidlet uden hans vidende og accept - giver det nemlig ofte anledning til konflikt mellem udlejer og lejer. Her kan du se gode råd til lejere fra Boliga Lejnu",
        "metadata": {
            "source": "https://www.berlingske.dk/privatoekonomi/top-5-det-skaendes-udlejer-og-lejer-om",
            "image_url": "https://berlingske.bmcdn.dk/media/cache/resolve/image_x_large/image/20/201296/13353183-billede.jpg",
            "publication_time": "Tirsdag d. 17. maj 2016, kl. 18.15",
            "author": null,
            "related_links": [],
            "attachments": []
        }
    }
}