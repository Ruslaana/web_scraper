{
    "version": "1.0",
    "document": {
        "id": "https://www_berlingske_dk/karriere/offentligt-ansatte-akademikere-er-mest-stressede",
        "title": "Offentligt ansatte akademikere er mest stressede",
        "content": "Læger, jurister, advokater, økonomer og andre akademikere, der er ansat i det offentlige, døjer oftere med stress end akademikere, der er ansat i den private sektor. Det fremgår af en ny og endnu ikke offentliggjort undersøgelse, der er gennemført for hovedorganisationen Akademikerne - det tidligere AC - skriver Avisen.dk. 28.000 akademikere har deltaget i undersøgelsen, og hver anden - 49 procent - af de offentligt ansatte har svaret, at de føler sig stressede i hverdagen. Blandt deres kolleger i det private er andelen 43 procent.  I alt svarer 12 procent af de offentligt ansatte akademikere, at de »i meget høj grad« eller »i høj grad« føler sig stressede i hverdagen. For de privatansatte befinder ni procent sig i den alarmerende del af stressskalaen. Det høje stressniveau hænger blandt andet sammen med nedskæringerne i den offentlige sektor, forklarer psykolog og forsker i arbejdsmiljø Karen Albertsen fra TeamArbejdsliv.  »Siden finanskrisen begyndte i 2008, har der været kraftige nedskæringer i den offentlige sektor. Det har ført til, at de tilbageblevne skal yde mere. Mange offentligt ansatte oplever også, at de får mindre indflydelse på deres arbejde. Sådan en cocktail af mere arbejde og mindre indflydelse kan nemt give stress,« siger hun til Avisen.dk.",
        "metadata": {
            "source": "https://www.berlingske.dk/karriere/offentligt-ansatte-akademikere-er-mest-stressede",
            "image_url": "https://berlingske.bmcdn.dk/media/cache/resolve/image_x_large/image/22/226142/8622422-regeringen-slr-til-mod-stress-og-mobning---modelfoto.jpg",
            "publication_time": "Søndag d. 19. april 2015, kl. 06.34",
            "author": null,
            "related_links": [],
            "attachments": []
        }
    }
}