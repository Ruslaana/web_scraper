{
    "version": "1.0",
    "document": {
        "id": "https://www_berlingske_dk/politik/han-var-betjent-paa-vesterbro-i-42-aar-og-han-stoetter-opsigtsvaekkende",
        "title": "Han var betjent på Vesterbro i 42 år - og han støtter opsigtsvækkende forslag om lovlige stoffer",
        "content": "Rud Ellegaard er »Danmark, når det er bedst«. Ordene er statsminister Mette Frederiksens, og de faldt, da hun i sommer holdt tale for politimanden, da han efter 42 år som betjent på Vesterbro gik på pension. Afskedsreceptionen blev afholdt i stofindtagelsesrummet på Halmtorvet 17, og statsministeren bekendtgjorde ved samme lejlighed, at hun håbede, at hendes søn ville blive ligesom Rud Ellegaard, hvis han blev politibetjent. Den 42 år lange karriere på Vesterbro har gjort Rud Ellegaard til en af dem, der kender gadens eksistenser bedst. Og de kender ham. Adskillige medier har berettet om hans mange kælenavne – »chefen«, »legenden« og»politimester Bastian«. Sidstnævnte er en henvisning til politimesteren i »Folk og Røvere i Kardemomme by«, som hellere vil hjælpe folk end sætte dem i fængsel. Det er særligt egenskaberne bag »politimester Bastian«, der gør Rud Ellegaard relevant at tale med her knap et halvt år efter, at han er gået på pension. Mandag præsenterede Moderaterne i skikkelse af udsatte - ordfører Nanna W. Gotfredsennemlig et forslag, der ifølge Moderaterne vil gøre det muligt for politiet at hjælpe mennesker, der er stærkt afhængige af euforiserende stoffer, i stedet for at straffe dem. Moderaterne håber, at forslaget kan blive en del af den kommende værdighedsreform. Konkret ønsker Moderaterne, at politiet ikke længere skal konfiskere stoffer i de tilfælde, hvor besiddelsen af stofferne i dag vil føre til en advarsel. I dag gives der en advarsel – og altså ikke bøde eller fængselsstraf – når besiddelsen af euforiserende stoffer er til eget forbrug, og når brugeren vurderes at have en stærk afhængighed, samt når sociale forhold taler for det. Men samtidig konfiskeres stofferne. Det vil Moderaterne altså lave om på, og Rud Ellegaard mener, at Moderaternes forslag er \"fantastisk\". Og det forslag er »fantastisk«, mener Rud Ellegaard. »Vi taler om en gruppe mennesker, som er særligt udsatte. Når en voksen mand står foran dig og græder og fortæller, at han blev seksuelt misbrugt som barn, og han nu kun har to muligheder – enten kan han tage stoffer, eller også kan han tage sit eget liv - så hjælper du ham ikke ved at tage stofferne fra ham,« siger Rud Ellegaard og tilføjer: »De er de brændte børn, og de kommer alle sammen med hver deres historie, men de har det tilfælles, at de ikke kan undvære deres stoffer.« Berlingske var med Rud Ellegaard på patrulje i 2018, hvor billederne er taget.Fold sammenLæs mereFoto: Linda Kastrup. Rud Ellegaard beskriver livet på gaden på jagt efter stoffer som en »krigszone«, hvor vold, trusler og overgreb er blevet et vilkår. Han fortæller samtidig, at han gennem sine år som »landbetjent i storbyen« og gennem sit arbejde med ngo’er har lært, at det bedste, man kan gøre for de særligt udsatte, er at »skadesreducere«. »Og det gør vi ikke – vi gør tværtimod skaden meget værre ved at tage deres stoffer, fordi de så skal ud og stjæle og begå kriminalitet for at betale for nye stoffer. Det er meningen, at vi skal forhindre borgerne i Danmark i at blive udsat for kriminalitet, men vi øger risikoen ved at konfiskere stofferne,« siger Rud Ellegaard. Han kommer med et konkret eksempel på, at det kan gøre skaden værre, hvis folk fængsles og får konfiskeret deres stoffer. »Hvis en kvinde på Vesterbro bliver taget med kokain, som hun holder for en anden, og det så bliver konfiskeret, og hun kommer ind for at afsone, så er det det samme som at smide en lille fisk ud til hajer, når vi lukker hende ud igen,« siger Rud Ellegaard og tilføjer: »Hun kommer aldrig til at kunne betale for den kokain, og vi risikerer, at hun vil blive tvunget ud i prostitution.« Politiet vil til gengæld formentlig aldrig høre fra den kvinde igen, heller ikke selvom hun skulle blive udsat for seksuelle overgreb, siger Rud Ellegaard. »Den her gruppe er den allermest udsatte i forhold til vold, voldtægt, trusler og lignende. Men de melder det aldrig til politiet, fordi de er vant til, at vi ser dem som kriminelle.« Rud Ellegaard betragtede sig selv som landsbybetjent i en storby.Fold sammenLæs mereFoto: Linda Kastrup. Ligesom Nanna W. Gotfredsen fra Moderaterne går Rud Ellegaard ind for en fuld afkriminalisering af stoffer til eget forbrug. Han kan dog også godt se, at der ikke er flertal for det på Christiansborg. Derfor mener han altså, at forslaget om, at politiet skal afholde sig fra at konfiskere stoffer i sager, hvor besiddelsen ville føre til en advarsel, er et godt skridt på vejen. Risikerer man ikke, at nogle vil se det som et incitament til at købe stoffer, fordi de ved, at de vil få lov til at beholde dem? »Man kan da godt forestille sig, at nogen vil udnytte det til at holde stofferne, men på den anden side har vi taget dem som gidsler ved at kriminalisere dem. De får aldrig mulighed for at få et normalt liv.« Er det ikke en falliterklæring at sige, at de aldrig vil kunne komme ud af deres misbrug? »De har brug for behandling og for et incitament til at få hjælp, og det ville også være det bedste for dem. Men jeg forestiller mig ikke, at de her mennesker vil komme ned på jobcenteret. Det er de for udsatte til. Men man kan godt få et godt liv med stoffer, hvis man ikke skal jages af både pushere og politibetjente.« I Weekendavisen, der havde en journalist til stede ved Rud Ellegaards afskedsreception, forlød det, at nogle af deltagerne græd. Og at Rud Ellegaard i sin tale leverede samme budskab, som han har prædiket de seneste år: At stofbrugere aldrig skal ses som kriminelle.",
        "metadata": {
            "source": "https://www.berlingske.dk/politik/han-var-betjent-paa-vesterbro-i-42-aar-og-han-stoetter-opsigtsvaekkende",
            "image_url": "https://berlingske.bmcdn.dk/media/cache/resolve/image_x_large_vertical/image/186/1862519/24841460-rud-ellegaard-har-vret-lokalbetjent-p-vesterbro.jpg",
            "publication_time": "Mandag d. 02. december 2024, kl. 12.57",
            "author": "Mia Gleerup Fallentin",
            "related_links": [],
            "attachments": []
        }
    }
}