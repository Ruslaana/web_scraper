{
    "version": "1.0",
    "document": {
        "id": "https://www_berlingske_dk/litteratur/mestervaerket-peter-frodin-minder-os-alle-om-noget-meget-vigtigt-og-man",
        "title": "Mesterværket Peter Frödin minder os alle om noget meget vigtigt – og man bliver i bedre humør af det",
        "content": "Han er en positiv mand, sangeren og skuespilleren Peter Frödin. Først og fremmest fordi han har besluttet sig for at være det. Hans erindringsbog med titlen »Kan han li' at fiske?« er gennemsyret af det evangelium, han mildt prædiker: Mennesker er forskellige, vi har alle vores særheder, men vi skal allesammen have lov til at være her. Han er simpelthen i stand til at forvise negativiteten fra sit liv.Han læser ikke deprimerende nyheder, øver sig i at være til stede, har ryddet op i venskabskredsen, forstår man – og i stedet satset på livslange venskaber med livskunstnere, der fortæller ham, at det hele nok skal gå. Fra den gode fe Britt Bendixen, der hjalp den autodidakte skuespillers tidlige karriere på vej, til veninden Ellen Hillingsø, der også forstår at suge noget ud af tilværelsen. Han er tilsyneladende også selv opmærksom på at sprede lidt positiv energi i en ellers polariseret og konfliktsky verden: Se bare billedteksterne til de mange billeder med venner og samarbejdspartnere: »Min dejlige kammerat fra Civilforsvaret«, »vidunderlige« Anne Marie Helger, »mesterværket« TopGunn. Det er denne tone af opbyggelighed og overlevelseskunst, der gør hans ellers nogenlunde traditionelt fortalte erindringer – fra barnlig nysgerrighed til moden indsigt – til en bog, man ganske enkelt bliver i bedre humør af at læse. Hans overbærenhed og den forsonende humor, han er i stand til at forlene det meste med, smitter ganske enkelt. Det er ikke, fordi Peter Frödin ikke har mødt modgang i sin tilværelse – en ekskæreste fik konstateret aids for eksempel. Han har mistet de forældre, der betød meget for ham, og hvis sunde og fornuftige indstilling til tilværelsen han har brugt som pejlemærke. Det er ikke hver dag, jeg både bliver rørt og fniser på grund af noget, jeg læser, men det gjorde jeg i selskab med Peter Frödin.Fold sammenLæs mereFoto: Asger Ladefoged. Men han har tydeligvis været i stand til at acceptere den modgang, han har mødt, og givet den mening. Peter Frödin har en sund grænse i forhold til, hvor privat han bliver. Men med den holdning til tilværelsen, han forfægter, føles det naturligt og rigtigt for læseren, at han ikke svælger i negativiteten – hverken over for andre eller over for sig selv. Det er ikke for ingenting, bogen – der i øvrigt er skrevet »i et dejligt samarbejde med Danni Travn« og er »udgivet af de skønne mennesker på Politikens Forlag« – har undertitlen »Og andre godbidder fra mit vidunderlige liv«. Det betyder alt sammen ikke, at Peter Frödin virker synderligt konfliktsky. Man imponeres for eksempel over den indpodede ordentlighed og retfærdighedssans, der ligger bag en episode, fra da han var en stor dreng. Farfaren og farmoren har endnu en gang demonstreret deres uvilje mod den sprælske dreng ved at forfordele ham juleaften: Mens storesøsteren får en check, får han blandt andet en pose peberkorn! Hvad gør drengen Peter? For egen regning tager han en taxa hele vejen fra Amager til Nordsjælland for at skælde bedsteforældrene ud, mens taxaen venter. Hvad får de dog ud af at ødelægge familiens juleaften, vil han vide? Selvom de benægter, holder han fast i konfrontationen, inden han tager hele vejen hjem igen. Naturligvis kommer han rundt om de mange opture i den brogede karriere. Deciderede fiaskoer har han tilsyneladende undgået – i hvert fald er han ikke til sinds at dvæle ved dem. Det hele muntert fortalt med både fin refleksion og i sigende, skægge anekdoter. Fra den teatertossede, ludfattige amatørs kamp for at komme ind i den metier, der vist nærmest var det eneste, han havde evner til. Over gennembruddet med det højtelskede 1970er-nostalgiske børneprogram »Bullerfnis« i selskab med Hella Joof. Til tiden med de jævnaldrende, ligesindede legekammerater, der kendte hinanden fra nattelivet. Humorgrupperne Lex & Klatten og senere Det Brune Punktum er han af alle gode grunde stolt af. Men tager jeg helt fejl, hvis jeg alligevel aner en antydning af nervøsitet i forhold til, hvordan en overfølsom nutid ser på de ironiske udskejelser, der prægede 1990erne? Og vi følger ham helt frem til blandt andet rollen som dommer i underholdningsprogrammet »Danmark har talent«, som han naturligvis havde sikret sig ikke gik ud på at udstille de håbefulde medvirkende. Når man læser sig gennem den letflydende bog, bliver man mindet om, hvorfor Peter Frödin – det er han i hvert fald i min bog – er Danmarks morsomste mand. Det er han naturligvis, fordi den vidunderlige evne til at aflure mennesker deres dårskab går hånd i hånd med en næstekærlig tilgivelse – de fleste af os vil jo så gerne, men kan så lidt. Man fornemmer med andre ord en fornem sammenhæng mellem det professionelle og det private. Fra barnsben har han haft et sikkert blik for den sigende detalje. For spændinger i rum og kantede personligheder. For de små mærkværdigheder og ejendommelige særheder, der præger mennesker. Det er ganske enkelt denne kærlighed til homo sapiens, han er i stand til at omsætte og digte videre ud fra på scenen. Foto: Politikens Forlag. Men det, der gør allermest indtryk, er de skæppeskønne barndomserindringer og tidsbilleder fra det Holmbladsgade-kvarter på Amager, der på alle måder minder læseren om en tid, der var, men ikke rigtig er mere. Og om den eventyrlige verden, der er barnets – i hvert fald hvis man har et gåpåmod og en levende fantasi som den uskyldig-uartige spilopmager Peter, hvis trygge, nostalgiske barndomsminder hos de beundrede, mildt irettesættende forældre er frydefuld læsning. Leveret med det åbne, skæve, tilgivende blik på verden, der er Peter Frödins. Det er ikke hver dag, jeg både bliver rørt og fniser på grund af noget, jeg læser, men det gjorde jeg i selskab med Peter Frödin. Man fornemmer, at den evne for barnlig, legende begejstring – telefonfis! prutter! – og barnets naturlige retfærdighedssans stadig er en del af ham, uden at han af den grund kommer til at virke overfladisk. Hvad mesterværket Peter Frödin i det hele taget får mindet os allesammen om undervejs, er altså, at man kan komme langt ved at understrege det positive, glemme sorger og fortræd. Hvis man ikke vidste det i forvejen, ved man det i hvert fald nu: Lykken er hårdt arbejde. »Kan han li' at fiske?« Forfatter:Peter Frödin i samarbejde med Danni Travn.Sider:304.Pris:300 kr.Forlag:Politikens Forlag.",
        "metadata": {
            "source": "https://www.berlingske.dk/litteratur/mestervaerket-peter-frodin-minder-os-alle-om-noget-meget-vigtigt-og-man",
            "image_url": "https://berlingske.bmcdn.dk/media/cache/resolve/image_x_large/image/184/1847970/24814903-peter-frdins-lyslevende-krlige-barndomsminder-e.jpg",
            "publication_time": "Mandag d. 21. oktober 2024, kl. 09.29",
            "author": "Jakob Steen Olsen",
            "related_links": [],
            "attachments": []
        }
    }
}