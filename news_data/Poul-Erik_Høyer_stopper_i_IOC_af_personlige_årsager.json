{
    "version": "1.0",
    "document": {
        "id": "https://www_berlingske_dk/sport/poul-erik-hoeyer-stopper-i-ioc-af-personlige-aarsager",
        "title": "Poul-Erik Høyer stopper i IOC af personlige årsager",
        "content": "Det eneste danske medlem af Den Internationale Olympiske Komité (IOC), Poul-Erik Høyer, ønsker ikke at fortsætte med sit job i den olympisk-politiske idrætstop. Han skulle være på valg i maj, men ønsker ikke at genopstille af personlige årsager. Det skriver IOC på sin hjemmeside. »IOC-medlem Poul-Erik Høyer har informeret om, at han ikke ønsker genvalg. Derfor slutter hans medlemskab i maj,« skriver IOC. Den tidligere OL-guldvinder i badminton har været medlem af IOC siden 2014, hvor han efter at være valgt med stemmerne 76 for og 12 imod kunne aflægge den olympiske ed. Han sidder der i egenskab af sin rolle som præsident i Det Internationale Badmintonforbund. I 2015 blev han diagnosticeret med sygdommen Parkinsons, der kan føre til rysten, muskelstivhed og langsomme, træge bevægelser. /ritzau/",
        "metadata": {
            "source": "https://www.berlingske.dk/sport/poul-erik-hoeyer-stopper-i-ioc-af-personlige-aarsager",
            "image_url": "https://berlingske.bmcdn.dk/media/cache/resolve/image_x_large/image/151/1518426/24014198-dansk-ioc-medlem-overrasket-over-at-rusland-skal-til-ol------.jpg",
            "publication_time": "Lørdag d. 19. februar 2022, kl. 12.13",
            "author": null,
            "related_links": [],
            "attachments": []
        }
    }
}