{
    "version": "1.0",
    "document": {
        "id": "https://www_berlingske_dk/danmark/dronningen-fik-blomster-af-frihedskaempers-tipoldebarn",
        "title": "Dronningen fik blomster af frihedskæmpers tipoldebarn",
        "content": "Lørdag 29. juni er det 75 år siden, at ejeren af Hvidsten Kro, Marius Fiil, og syv andre medlemmer af den kronjyske modstandsgruppe Hvidstengruppen blev henrettet ved skydning i Ryvangen i København. Det blev markeret ved en ceremoni ved mindelunden nær kroen nord for Randers. Dronning Margrethe deltog i højtideligheden og fik ved den lejlighed overrakt blomster af Nicoline Kjul Fiil Paetch. Hun er datter af værtsparret på kroen, Christina og Søren Fiil, og dermed tipoldebarn af Marius og Gudrun Fiil, der drev kroen under krigen. Den 13-årige pige var iklædt en folkedragt, da hun overrakte blomster til dronningen. Det er den samme dragt, som serveringspersonalet på Hvidsten Kro bærer. Desuden bar hun en broche, der har tilhørt Kirstine Nicoline »Tulle« Fiil, som var det daværende kropars ældste datter. Det var den 29. juni 1944, at »Tulle« mistede sin far, Marius Fiil, sin bror, Niels Fiil, og sin ægtemand, Peder Bergenhammer Sørensen. Det skete, efter at den tyske besættelsesmagt havde afsløret Hvidstengruppen, der tog imod faldskærmsjægere, våben og ammunition på en mark nær kroen. Otte gruppemedlemmer blev dømt til døden og henrettet i København. Ligene af de otte henrettede medlemmer blev efter krigens afslutning bragt hjem til Hvidsten og begravet nord for kroen i den til formålet etablerede mindelund. Historien om den jyske modstandsgruppe blev i 2012 gengivet i filmen »Hvidsten Gruppen«. Filmen solgte op mod 800.000 biografbilletter og blev en stor succes. Regner Grasten er i fuld gang med at planlægge en opfølgning til filmen, skriver Ekstra Bladet. Optagelserne finder sted i foråret 2020, og filmen ventes klar i 2021. Filmen får titlen »Hvidsten Gruppen - De efterladte« og handler om tiden på kroen efter krigen. /ritzau/",
        "metadata": {
            "source": "https://www.berlingske.dk/danmark/dronningen-fik-blomster-af-frihedskaempers-tipoldebarn",
            "image_url": "https://berlingske.bmcdn.dk/media/cache/resolve/image_x_large/image/117/1171361/22964717-75-ret-for-henrettelsen-af-hv.jpeg",
            "publication_time": "Lørdag d. 29. juni 2019, kl. 14.06",
            "author": null,
            "related_links": [],
            "attachments": []
        }
    }
}