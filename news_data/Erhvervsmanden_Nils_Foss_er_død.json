{
    "version": "1.0",
    "document": {
        "id": "https://www_berlingske_dk/navne/erhvervsmanden-nils-foss-er-doed",
        "title": "Erhvervsmanden Nils Foss er død",
        "content": "Kort efter sin 90 års fødselsdag er erhvervsmanden Nils Foss død. Ikke alene stod han i en årrække i spidsen for en af landets store industrivirksomheder. Han var også engageret i samfund og kultur. Blandt andet var han formand for Dansk Flygtningehjælp i årene 1989 - 1996. En post der udsatte ham for både trusselsbreve og indbrud. Men formandsjobbet lå fint i forlængelse af hans internationale udsyn, der også kom til udtryk i hans holdning til det europæiske samarbejde. Da Danmark i 1972 skulle tage stilling til medlemskabet af EF (i dag EU) stod Nils Fosss i spidsen for en markant indsats fra erhvervslivet for et dansk ja. Hvilket formentlig var med til at påvirke afstemningen i positiv retning. Nils Foss var tredje generation af industrifamilien Foss, hvis første industrimand, Alexander Foss, var med til at grundlægge Industrirådet og F.L. Smidth samt en vigtig drivkraft i udviklingen af danske industrivirksomheder og -organisationer i begyndelsen af det 20. århundrede. Alexander Foss' søn, Erling Foss, var under Besættelsen medstifter af Danmarks Frihedsråd. Derudover stiftede han virksomheden N. Foss Electric i 1956 sammen med sønnen Nils Foss.  Nils Foss var aktiv i begge selskaber, dels som administrerende direktør i F.L. Smidth 1969-1976, dels som administrerende direktør i Foss Electric (i dag Foss A/S) 1956-1969 og igen 1981-1990, hvor han blev afløst af sin søn, Peter Foss. Herefter var Nils Foss formand for selskabet til 2006. Selv om Nils Foss således pr. arv blev født ind i en erhvervskarriere, var han i høj grad sin egen og medvirkede ved sin personlige indsats til at gøre Foss-koncernen til en international succes. I bogen om Nils Foss fra 2006 skriver tidligere udenrigsminister Uffe Ellemann-Jensen (V) blandt andet: »Han er blevet en erhvervssucces på egne betingelser og i egen ret, og det er ganske godt præsteret, når man slæber rundt på et navn, der i den grad er forbundet med et industrielt og politisk engagement på topplan.« Om mennesket Nils Foss skriver Uffe Ellemann-Jensen: »Han kan godt lide at have det sidste ord, men han er klog nok til ikke at misbruge det, og han er altid åben over for muligheden af, at andre kan bidrage med klogere løsninger. (...) Han giver plads til andre, og det er en stor og vigtig egenskab hos en leder.« Nils Foss sad i en række bestyrelser og var bl.a. medstifter af og tidligere formand for Danish-American Business Forum hhv. Danish-Chinese Business Forum. Begge netværk udnævnte ham til æresmedlem. Nils Foss’ store interesse for teater betød, at han fra 1992 og 15 år frem sagde ja til en bestyrelsespost for Betty Nansen Teatret. Derudover fik han plads til eksperimenterende teater som Edison Teatret og et nyt selskab, C:ntact, hvis mål var at få kontakt med indvandrere.Nils Foss stiftede i 2015 Nils Foss Excellence-priserne, som gives til to forskere, der bidrager med teknologi, der kan forbedre bæredygtighed, fødevaresikkerhed og kvalitet. Nils Foss 11. maj 1928 - 16. maj 2018",
        "metadata": {
            "source": "https://www.berlingske.dk/navne/erhvervsmanden-nils-foss-er-doed",
            "image_url": "https://berlingske.bmcdn.dk/media/cache/resolve/image_x_large/image/17/170693/20969674-foss.jpg",
            "publication_time": "Torsdag d. 17. maj 2018, kl. 16.15",
            "author": "Lars Wang",
            "related_links": [],
            "attachments": []
        }
    }
}