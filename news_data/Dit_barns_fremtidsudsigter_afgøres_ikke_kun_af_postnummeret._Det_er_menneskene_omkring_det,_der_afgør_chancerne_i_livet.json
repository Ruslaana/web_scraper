{
    "version": "1.0",
    "document": {
        "id": "https://www_berlingske_dk/indland/dit-barns-fremtidsudsigter-afgoeres-ikke-kun-af-postnummeret-det-er",
        "title": "Dit barns fremtidsudsigter afgøres ikke kun af postnummeret. Det er menneskene omkring det, der afgør chancerne i livet",
        "content": "Dine børns fremtidsudsigter ser meget forskellige ud alt efter, hvor i Danmark de vokser op. Men specielt hvem dine børn vokser op med og omkring præger chancerne i deres liv. Man har tidligere troet, at det hovedsageligt var barnets postnummer, der afgjorde dets sociale mobilitet i fremtiden – hvis et barn vokser op i et udsat område, klarer det sig ofte dårligere senere i livet målt på blandt andet indkomst og uddannelse senere i livet sammenlignet med andre jævnaldrende børn. Og omvendt, hvis barnet vokser op i et ressourcestærkt område, så kommer det ofte til at klare sig bedre. Men nu er der taget en ny variabel med i ligningen. Det har forskere fraRockwool Fondenog tre amerikanske universiteter undersøgt. Og det viser noget andet end det, man tidligere har troet. Den nye forskning viser, at mens der stadig er sandhed i, at der er store forskelle på børns fremtidsudsigter alt efter, hvor i landet man vokser op, er det faktisk i langt højere grad menneskene omkring børnene, der afgør, hvilke chancer de har for at stige på den sociale rangliste, når de bliver ældre. Forskerne, der både består af danske og amerikanske forskere, har analyseret indkomst og bopælsdata i perioden 1980-2018 for alle årgange af mænd og kvinder i Danmark, der er født mellem 1973 og 1983 – og data for barnets forældre og barnets venners forældre. Det er i alt 560.000 personer, som forskerne har analyseret. Ud fra data er forskerne kommet frem til, at et barns mulighed for social mobilitet i deres voksne liv ikke udgøres af områdets »overfladiske« karakteristika, hvilket blandt andet er gennemsnitlige indkomster, kvaliteten af de lokale skoler og jobmulighederne i området. Men at det netop afgøres af de menneskelige, økonomiske og uddannelsesmæssige ressourcer, der er blandt befolkningssammensætningen i nabolaget. Forskernes beregninger, der ereksternt bedømt, kom frem til, at for at fremme social mobilitet skal vi ikke kun fokusere på selve området, men på, at et barns sociale mobilitet afhænger af de mennesker, barnet er omgivet af, og ikke af områdets gennemsnitlige socioøkonomiske niveau.",
        "metadata": {
            "source": "https://www.berlingske.dk/indland/dit-barns-fremtidsudsigter-afgoeres-ikke-kun-af-postnummeret-det-er",
            "image_url": "https://berlingske.bmcdn.dk/media/cache/resolve/image_x_large/image/187/1873044/24859982-forldre-og-brn-hnder-bella-center-kbenhavn.jpg",
            "publication_time": "Lørdag d. 04. januar 2025, kl. 17.39",
            "author": "Sofie Dyhm-Junge",
            "related_links": [],
            "attachments": []
        }
    }
}