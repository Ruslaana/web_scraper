{
    "version": "1.0",
    "document": {
        "id": "https://www_berlingske_dk/business/novo-nordisk-er-danmarks-mest-attraktive-arbejdsplads",
        "title": "Novo Nordisk er Danmarks mest attraktive arbejdsplads",
        "content": "Novo Nordisk indtager en klar førsteplads som den mest attraktive arbejdsplads blandt de højtuddannede. Det viser en undersøgelse fra rådgivningsvirksomheden Universum, der har spurgt 9.764 danskere med en videregående uddannelse, hvilken virksomhed de helst vil arbejde for. Den danske medicinalvirksomhed lander på en førsteplads inden for tre ud af fire af områderne, der tæller økonomi, naturvidenskab og ingeniørfaget, it og jura. Universum laver ikke en samlet placering, men holder vurderingen inden for de fire faggrupper. Hos de 2.619 adspurgte danskere med en baggrund inden for økonomi har virksomheden overhalet LEGO og er steget fra en andenplads i 2023 til en førsteplads i år. LEGO har ligget på førstepladsen de sidste to år, skriverBørsen. Også inden for it er Novo Nordisk steget i popularitet, og de er således rykket to pladser op til en andenplads i år foran Microsoft og Google. Inden for naturvidenskab og ingeniørfaget var de sidste år den mest attraktive arbejdsplads, og den føring har de beholdt i år. Og ser man på jura, er der ikke tilgængelige tal fra sidste års undersøgelse, men også her får Novo Nordisk førstepladsen. Universum udgiver hvert år undersøgelsen, hvor de også spørger til en række parametre og præferencer blandt jobkandidaterne. De spørger blandt andet til deres ønsker til en arbejdsplads, og dette år vurderes trivsel og arbejdsmiljø over parametre som en konkurrencedygtig grundløn og muligheden for en høj løn i fremtiden. Toppræferencer 2024: At den danske medicinalgigant er populær blandt potentielle jobkandidater, bør ikke komme som nogen overraskelse. De sidste par år har Novo Nordisk været på alles læber, og virksomheden er vokset markant. Alene i Danmark voksede deres arbejdsstyrke med25 procenti 2023, og i maj i år rundede de således30.000 medarbejdere her i landet. Det betød, at virksomheden stod foren femtedel af jobvæksteni Danmark i 2023, viser en analyse fra Dansk Erhverv sidste år. Alene i Gladsaxe Kommune, hvor Novo Nordisk har sit hovedkontor, steg beskæftigelsen i 2023 med 3.900 personer, hvilket svarer til en fremgang i kommunen på otte procent. Også blandt de studerende har Novo Nordisk lagt sig i førersædet. Koncernen bliver således vurderet som den mest attraktive arbejdsplads blandt studerende fra uddannelser inden for tre ud af de fire adspurgte fagområder. Kun de jurastuderende prioriterer anderledes. Mens Novo Nordisk ligger nummer et blandt de færdiguddannede jurister, er virksomheden at finde en del længere nede på listen blandt de studerende, hvor de placeres på en ottendeplads. Find hele undersøgelsenher. ",
        "metadata": {
            "source": "https://www.berlingske.dk/business/novo-nordisk-er-danmarks-mest-attraktive-arbejdsplads",
            "image_url": "https://berlingske.bmcdn.dk/media/cache/resolve/image_x_large_vertical/image/184/1849622/24818084-lars-fruergaard-jrgensen-topchef-hos-novo-nordis.jpg",
            "publication_time": "Onsdag d. 23. oktober 2024, kl. 14.28",
            "author": "Kathinka Sonne Olsen",
            "related_links": [],
            "attachments": []
        }
    }
}