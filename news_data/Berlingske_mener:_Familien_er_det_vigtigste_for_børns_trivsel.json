{
    "version": "1.0",
    "document": {
        "id": "https://www_berlingske_dk/ledere/berlingske-mener-familien-er-det-vigtigste-for-boerns-trivsel",
        "title": "Berlingske mener: Familien er det vigtigste for børns trivsel",
        "content": "Vi har diskuteret mistrivsel blandt børn og unge i årevis. Mange løsninger har været på bordet, og blandtTrivselskommissionens nye anbefalinger, som blev præsenteret tirsdag formiddag, kan man finde det hele: Mobilfri skoler, strengere regulering af digitale tjenester, mindre fokus på prøver i folkeskolen, ny karakterskala, flere unge skal have fritidsjob, flere unge skal gå til fritidsaktiviteter, alle skal have råd til at sende deres børn på efterskole, flere skal på højskole, mindre alkohol på ungdomsuddannelserne, mere fysisk aktivitet i børn og unges hverdag, kulturpas til unge og en tidligere indsats for børn i mistrivsel. Alle uanset politisk overbevisning vil kunne finde noget at nikke ivrigt til. Én ting var dog ny, og her på avisen glæder vi os særligt over netop dette: Trivselskommissionen sætter også fokus på forældrenes ansvar og anbefaler mindre forhandling med børnene, flere tydelige krav og mere fri og uovervåget leg – ja, en mere gammeldags opdragelse, om man vil. I et borgerligt perspektiv bør man naturligvis forholde sig kritisk til selve ideen om, at staten vil blande sig i familiernes private forhold, men når det nu skal være, er det forfriskende endelig at få rettet fokus mod det personlige ansvar og familiens betydning. Kommissionens anbefalinger blev præsenteret af formanden, højskoleforstander Rasmus Meyer, flankeret af finansminister Stephanie Lose fra Venstre og kulturminister Jakob Engel-Schmidt fra Moderaterne. Den socialdemokratiske børne- og undervisningsminister, Mattias Tesfaye, skulle også have været der, men han var syg. Man skal altså ikke læse noget særligt borgerligt signal ind i persongalleriet, og faktisk sørgede Jakob Engel-Schmidt for at understrege, at lussingen til den moderne overbeskyttende børneopdragelse i hvert fald ikke kom fra regeringen: »Det er meget modigt at gøre op med alle forældre i Danmarks evne til at opdrage deres børn,«grinede han og nøjedes med at byde debatten velkommen. Forældre er også vælgere, og regeringen skal tydeligvis ikke have noget klinket. Til gengæld ville kulturministeren meget gerne tale om det, der er langt mere enkelt og populært: at forbyde mobiltelefoner i folkeskolen. Det er et forslag, som ikke koster noget, som signalerer politisk handlekraft og som givetvis vil falde i god jord hos vælgerne. Og det er et forslag, somMattias Tesfaye fra sygesengen allerede har taget til sig. Nu er der ingen tvivl om, at der er for få fysiske bøger og for mange skærme i skolen, så derfor er der umiddelbart grund til at forholde sig positivt til ideen. Dog med to vigtige forbehold: Et forbud må ikke spænde ben for den tiltrængte frisættelse af folkeskolen, som regeringen hidtil har efterstræbt, og et forbud må ikke blive en sovepude for forældre, der ikke orker selv at tage kampen med deres børn. Og så er vi tilbage til forældreansvaret. Kommissionsformanden og de to ministre havde valgt at præsentere anbefalingerne i Hafnia-hallen i København med en masse fodboldspillende børn i baggrunden, hvilket naturligvis skulle lede tankerne hen på en regering, der gør danske børn sunde og glade. Det skal man naturligvis ikke lade sig narre af. Det er forældrene, der gør deres børn sunde og glade, og det kan i øvrigt gøres på mange forskellige måder. Politik, lovgivning og ekspertanbefalinger er fint nok. Men det er familierne, der er det vigtigste. AMALIE LYHNE",
        "metadata": {
            "source": "https://www.berlingske.dk/ledere/berlingske-mener-familien-er-det-vigtigste-for-boerns-trivsel",
            "image_url": "https://berlingske.bmcdn.dk/media/cache/resolve/image_x_large_vertical/image/189/1893525/24898156-rasmus-meyer-er-formand-for-trivselskommissionen.jpg",
            "publication_time": "Tirsdag d. 25. februar 2025, kl. 14.33",
            "author": null,
            "related_links": [],
            "attachments": []
        }
    }
}