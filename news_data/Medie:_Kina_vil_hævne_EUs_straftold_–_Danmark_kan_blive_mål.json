{
    "version": "1.0",
    "document": {
        "id": "https://www_berlingske_dk/virksomheder/medie-kina-vil-haevne-eus-straftold-danmark-kan-blive-maal",
        "title": "Medie: Kina vil hævne EUs straftold – Danmark kan blive mål",
        "content": "Kina ventes at gøre gengæld mod en række vestlige lande, efter at EU har lagt en straftold på kinesiskproducerede elbiler. Danmark kan blive ramt. Det skriver mediet Bloomberg. Fredag besluttede et flertal af EU-landene at pålægge en straftold på 45 procent på elbiler, der produceres i Kina. Det sker, som følge af at bilproduktionen i Kina får statsstøtte og dermed kan sælges langt billigere end de europæiske. Berlingskehar tidligere fortalt, hvordan kinesiske bilproducenter har opfordret Beijing til at gengælde EUs længe ventede beslutning. Nu varsler Kina gengældelse i den nye toldkonflikt. Og det ventes ifølge eksperter og Bloomberg særligt at kunne gå ud over lande, der stemte for beslutningen om at indføre straftold på de kinesiske biler, heriblandt Danmark. Sammen med ni andre EU-lande stemte Danmark for at forlænge straftolden, mens Tyskland og fire andre lande stemte imod, fordi de især frygter kinesisk gengældelse inden for andre handelsområder. 12 lande afstod fra at stemme. Ifølge Deborah Elms, der leder handelspolitikken hos Hinrich Foundation – en asiatisk nonprofitorganisation, der arbejder for at fremme international handel – er det nærliggende at tro, at Kina særligt vil forsøge at ramme de ti »jalande«, når de vil gøre gengæld. Det kan blandt andet ske i form af afgifter på svinekød, hvilket vil ramme Danmark og Holland, som begge stemte ja til afgiften på kinesiske elbiler. Det kan også ske ved hjælp af afgifter på mælkeprodukter, som især vil gå ud over Holland, Frankrig, Irland og også kan ramme Danmark. En kinesisk »gengældelsesaktion« kan også ske ved undersøgelser og efterforskninger af vestlige firmaer og statslige beslutninger om at investere mest hos de europæiske lande, som stemte nej til forslaget. »De (EU-lande,red.), der stemte ja, vil helt sikkert blive set mindre positivt på af kinesiske investorer«, siger Deborah Elms til Bloomberg. Efter EU-afstemningen udtalte det kinesiske handelsministerium, at straftolden vil rokke ved tilliden hos de kinesiske virksomheder, der investerer i Europa. Det skriverBloomberg. Derudover lovede ministeriet i enerklæringat »tage alle forholdsregler« for at beskytte sine virksomheders interesser.  »De lande, der stemte nej, kan modtage flere investeringer og potentielt undgå eller begrænse udfordringer i forbindelse med investeringer i Kina,« siger Deborah Elms. Spændinger mellem EU og Kina på handelsområdet har længe været tiltagende. Kina har flere gange vist tænder og overvejet at indføre ekstraafgifter på blandt andet europæisk brændevin, visse mælkeprodukter og svinekød samt køretøjer med store motorer, der importeres til landet. I dag er nogle af de trusler gjort til virkelighed. Frankrig – der stemte for straftolden på elbiler fra Kina – stod sidste år for 99 procent af Kinas import af brændevin. Men nu har Kina ifølgeReutersnetop indført midlertidige såkaldte antidumpingtiltag på import af brandy, hvilket især vil ramme franske cognacproducenter som Hennessy og Remy Martin. Men det stopper næppe her. Europæiske importører af svinekød skal også holde et vågent øje, da Kina officielt har åbnet en antidumpingundersøgelse af importerede svineprodukter fra EU, hvilket kan føre til afgifter. Og det kan ramme hårdt hos de danske svineproducenter. Sidste år blev derifølge tal fra interesseorganisationen Landbrug & Fødevarer, eksporteret 205.000 ton svineprodukter fra Danmark til Kina. Det svarer til lige knap en ottendedel af svinebøndernes samlede eksport.",
        "metadata": {
            "source": "https://www.berlingske.dk/virksomheder/medie-kina-vil-haevne-eus-straftold-danmark-kan-blive-maal",
            "image_url": "https://berlingske.bmcdn.dk/media/cache/resolve/image_x_large_vertical/image/184/1844147/24808294-p-trods-af-fredagens-afgrelse-s-fortstter-for.jpg",
            "publication_time": "Tirsdag d. 08. oktober 2024, kl. 16.04",
            "author": "Ditte-Marie Sandberg",
            "related_links": [],
            "attachments": []
        }
    }
}