{
    "version": "1.0",
    "document": {
        "id": "https://www_berlingske_dk/aok/her-er-de-20-bedste-serier-nogensinde",
        "title": "Her er de 20 bedste serier nogensinde",
        "content": "Serien om forbryderen Tony Soprano, der prøver at finde balancen mellem to familier; sin biologiske og den mafia-afdeling på New Jersey, som han er chef for, er på alle måder uforglemmelig. 'The Sopranos' er smukt fotograferet, den er spændende, og så udmærker serien sig ved at levere nogle enormt dybe og vedkommende portrætter af mennesker. Tony selv er en sammensat mand, og James Gandolfini spiller rollen fantastisk og mikser stor hårdhed og gammeldags maskulinitet med øm skrøbelighed i sit enestående portræt af den moderne gangsterboss. Via samtaler med Tonys psykolog Dr. Melfi, som spilles af Lorraine Bracco, får vi indsigt i den store mands inderste. Ligeså vigtig som Gandolfinis præstation er Edie Falcos i rollen som Tonys kone, Carmella, som må lægge ryg til både utroskab og løgne fra sin mands side. 'The Sopranos' serien fremstår som det fuldendte værk, der stadig ikke er blevet hverken overgået eller tangeret. Den amerikanske filminstruktør David Lynch har gennem hele sin karriere været kendt for at skabe dystre, mærkelige film, der stak ud fra mængden. I 1990 kastede Lynch sig over tv-serie-formatet, og resultatet blev kulthittet 'Twin Peaks'. Serien foregår i en lille amerikansk flække, hvor teenagepigen Laura Palmer bliver fundet myrdet. En FBI-agent ved navn Dale Cooper ankommer for at opklare mordet, og det bliver startskuddet på en syret rejse dybt ned i byens mørke og hemmelighedsfulde underside. Her findes både prostitution, vold, stofmisbrug og endda incest, og langsomt begynder det perfekte lilleby-glansbillede at krakelere. Ingen kan skabe stemninger som David Lynch, og 'Twin Peaks' føles anderledes end alt andet, der både før og siden er blevet vist på en tv-skærm. LÆS OGSÅ:Her er filmene på Netflix, din kæreste også gider se 'Six Feet Under' er et hverdagsdrama, der handler om familien Fischer, som bor i en forstad til Los Angeles og driver en bedemandsforretning. Hvert afsnit starter med et dødsfald, som på den ene eller den anden måde vikles ind i familien Fischers liv. 'Six Feet Under' beskæftiger sig på en afslappet facon med de store ting i livet, og den Oscar-vindende forfatter Alan Ball formår at skabe et af de mest sympatiske persongallerier i tv-historien. Man kommer virkelig ind under huden på the Fischers, og når serien slutter føler man, at man siger farvel til gode venner, man har kendt i årevis. Noget af det, som er så fascinerende ved 'Six Feet Under' er, at den opnår en stærk kontakt med sit publikum uden pistolskud, hvinende dæk eller andre former for action-gimmicks. Her handler det om forhold mellem mennesker og dynamikker fra den hverdag, vi alle kender til, og det er helt fantastisk. Serien om de to FBI-agenter Fox Mulder og Dana Scully, der beskæftiger sig med paranormale sager om alt fra vampyrer til UFOer, er en af de mest populære serier nogensinde. Serien var enormt velskrevet og Ind i mellem var 'X Files' virkelig uhyggelig. Man vidste aldrig helt, hvad man fik, når man tændte for ugens afsnit. Serien formåede på behændig vis at udnytte befolkningens mistillid til autoriteter, og spandt ofte sine plotlines ud fra allerede eksisterende konspirationsteorier. Seere verden over faldt pladask for den umage agent-duo Mulder og Scully, og makkerparret hører til blandt de mest ikoniske tv-partnersaber nogensinde. Med afsæt i George R.R. Martins populære fantasy-bogserie har 'Game of Thrones' i løbet af de seneste år taget hele verden med storm. Fantasyserien handler om kampen om magten i detn fiktive verden Westeros, og serien er det dyreste tv-program nogensinde. Med et kæmpestort og rigtig stærkt persongalleri, enormt flotte billeder og visuelle effekter, der næsten ligner film, får man virkelig noget for pengene, når man ser 'Game of Thrones'. Serien er berygtet for, at ingen karakter, uanset hvor populær den måtte være, kan føle sig sikker. I Westeros rå middelalder-virkelighed kan alle når som helst miste hovedet, og det bevirker, at man altid sidder og frygter for sin personlige favoritfigur, når man ser serien. Alt kan ske i 'Game of Thrones', og det er i hovedreglen en god ting.  David Simons superrealistiske tv-serie om det hårde live i Baltimores gader er legendarisk for sit rå portræt af en af USA's mest voldelige byer. Serien lægger ikke fingrene i mellem, og vi følger både hårde kriminelle i ghettoen, korrupte politimænd på stationen og ditto politikere på rådhuset. 'The Wire' er egentlig et hjemstavnsportræt, men kernen for den enormt alsidige fortælling er politimanden McNulty, som gennem serien både kæmper med flasken, kærligheden og med at følge det moralske kompas, som alle andre i Baltimore synes at være totalt ligeglad med. LÆS OGSÅ:20 ting, der kun sker i romantiske film Efter at Steven Spielberg og Tom Hanks havde indspillet filmen 'Saving Private Ryan' sammen, følte de to superstjerner, at de havde mere at sige om Anden Verdenskrig. Derfor lavede de 'Band of Brothers', som i ti afsnit fortæller alt det, vi ikke ser i 'Saving Private Ryan'. Vi følger Easy kompagniet hele vejen fra faldskærmsskole i USA og videre til nedkastningen over Normandiet, hvorefter den lange udmattende kamp mod tyskerne i Frankrig og resten af Centraleuropa venter de unge soldater. Serien er hyperrealistisk ned til mindste detalje, og udover at være et fantastisk stykke underholdning, er 'Band of Brothers' også et vigtigt historisk dokument om Anden Verdenskrig. Denne tv-serie om reklamemanden Don Draper, fortæller på raffineret vis historien om efterkrigstidens Amerika. Vi følger Drapers vej til tinderne i reklamebranchen, som vokser støt i takt med, at USA udvikler sig til at blive et forbrugssamfund. Velstanden stiger, og alle er glade. Eller er de? Flotte og maskuline Don Draper viser sig at være en konstruktion. Tidligere var Don en nobody, der under krigen greb chancen og skiftede identitet. Nu drikker han for meget, og han er hele tiden sin smukke hustru utro. 'Mad Men' er lavet af Matt Wiener, som også lavede 'The Sopranos', og det kan man tydeligt se. Serien er smuk, dyb og vedkommende, og har i Don Draper en af de mest nuancerede og interessante hovedkarakterer, vi har set på tv. Nic Pizzolattos serie er lige nu midt i sin anden sæson, så det er lidt svært at indplacere den på sådan en liste her. En ting er dog sikkert; da seriens første sæson i 2014 ramte gaden, sendte den chokbølger gennem tv-branchen. Her var en mørk og begavet politiserie, som med udgangspunkt i to fortabte politibetjente, der blev spillet til ug med kryds og slange af Matthew McConaughey og Woody Harrelson, virkelig forsøgte at være anderledes. Serien er stærkt karakterdrevet, og den fokuserer derfor mere på sjælelivet hos de to hovedfigurer, end den gør på at afvikle sin mordgåde. Seriens anden sæson har delt vandene, men Pizzolattos ganske særlige og meget litterære dialog er et forfriskende pust, som med garanti kommer til at præge den fremtidige tv-fiktion.  LÆS OGSÅ:10 LGBT-film du skal se Denne veldrejede komedieserie om fire unge kvinder, der lever livet som succesfulde socialites i New York City, var den første, der talte direkte til et ungt, kvindeligt segment, som i midthalvfemserne var begyndt at blomstre frem i byer rundt om i den vestlige verden. Disse kvinder gjorde karriere og var i ringere grad end tidligere afhængige af mænd. Derfor ville de naturligvis også have en tv-serie, der handlede om dem. Det fik de med 'Sex and the City', som lynhurtigt blev et kæmpe hit. Hovedkarakteren Carrie Bradshaw er i dag en ikonisk figur på samme niveau som Tony Soprano og Don Draper, og hendes og veninderne Miranda, Samantha og Charlottes storbyfortællinger er tv-guf af øverste skuffe, uanset om du er kvinde eller mand. Få tv-forfattere mestrer sprød og ubesværet dialog som Aaron Sorkin, manden bag 'The West Wing'. Successerien giver seeren et sjældent kig ind bag tæppet i en af verdens mest sagnomspundne arbejdspladser; Det Hvide Hus. Her følger vi den demokratiske præsident Josiah Bartlet, som spilles fremragende af Martin Sheen, og hans stab, mens de prøver at manøvrere rundt i farlige vande, hvor politiske skandaler og internationale kriser lurer bag hver en klippe. Noget, der kendetegner 'The West Wing' er, at serien generelt ikke portrætterer politikere som slyngler. I denne serie er de som regel idealistiske mennesker, som har en vision for deres land, og den positive vinkel på et meget udskældt segment er forfriskende. I denne populære dramaserie møder vi gymnasielæreren Walter White, der ikke rigtig er tilfreds med sit liv. Han var tidligere et stort talent indenfor fysik og kemi, men på et tidspunkt forlod han det firma, som han havde bygget op med sin kompagnon. I dag er kompagnonen mangemillionær, mens Walter må arbejde ekstra i en bilvask for at få enderne til at mødes. For at føje spot til skade får han i seriens første afsnit en terminal kræftdiagnose, og den besked bliver et vendepunkt for Walter. For at skaffe penge nok til at sikre sin families fremtid beslutter Walter at bruge sine kemikundskaber til at fremstille methamfetamin. Han kontakter en forhenværende elev ved navn Jessie, som sælger stoffer på gadeplan, og sammen går de i gang. Det bliver starten på en uforglemmeligt sjov og rørende fortælling, som blev en af de senere års allermest afholdte tv-serier. LÆS OGSÅ:9 ting, der afgør, om du er klar til at flytte sammen med kæresten J.J. Abrams er en af vor tids mest succesfulde filminstruktører. Det er han kun fordi, han i starten af nullerne fandt på denne geniale mystery-serie om en gruppe mennesker fra hele verden, der overlever et flystyrt og sammen må overleve på en øde ø. I starten tror seeren bare, at det er præcis det, 'Lost' handler om, men snart begynder der at ske mærkelige ting på den lille tropeø. Det viser sig, at der er andre mennesker på øen, og at de ikke nødvendigvis ønsker at dele den med nogen. Senere dukker et underligt tåge-monster op i junglen, og så er forvirringen total. Det geniale ved 'Lost' er, at man hele tiden får mikroskopiske stumper af information, som man selv må sammensætte for at nærme sig sandheden om øens gåder. Det lykkes aldrig helt, og derfor er det både frustrerende og fantastisk at se 'Lost'. Ovenpå det frygtelige terroranslag på New York den 11. September 2001 havde verden brug for en hårdhændet antiterror-helt, som turde tage sagen i egen hånd og banke noget information ud af skallen på nogle terrorister. Det fik de med Jack Bauer i den hæsblæsende actionserie '24'. Hver sæson løber over 24 timer og foregår i real time, hvilket vil sige, at den tid der går i seriens univers svarer (nogenlunde) til den tid seeren bruger foran skærmen. Det greb var intet mindre end genialt, og det gav '24' en intensitet, som ikke var set tidligere på tv. Kiefer Sutherlands portræt af den forpinte og selvopofrende helt Bauer er stærkt, og seriens terrorplots var især i starten virkelig raffinerede. Komikerne Jerry Seinfeld og Larry David skabte i halvfemserne denne perle af en sitcom. Serien handler om Seinfeld, der spiller sig selv, og hans tre venner den neurotiske George, ekskæresten Elaine og den sære nabo Kramer. I dette lille stramme univers foregår små antiplots, der ofte handler om ingenting, men som altid er lårklaskende sjove, underfundige og intelligente. Når 'Seinfeld' er bedst, så griner man fra første til sidste frame, og går man afsnittene efter i sømmene, bliver man dybt fascineret over, hvor stramt og veltimet det hele er. 'Seinfeld' er en enestående komedieserie, der foregreb mange af de tendenser, der præger mere moderne komedieserier. LÆS OGSÅ:»Det værste er næsten at dele regningen. Det bliver altid akavet« Der er tradition for, at der i USA altid skal køre en stor sitcom, som samler hele nationen. I Halvfemserne var det 'Friends', og megahitserien hører til blandt alle tiders mest sete tv-programmer. Serien handler om vennerne Ross, Chandler, Joey, Phoebe, Monica og Rachel, og hvis du ikke ved hvem de er, så er det fordi, du ikke har set fjernsyn de sidste 25 år. Da 'Friends' var allerbedst, og det var den i lang tid, formåede serien at sige noget grundlæggende om sin generation samtidig med, at den var hylende morsom. Alle har et favoritøjeblik fra 'Friends', og det er præcis det, der kendetegner de virkelig mastodontiske komedieserier. Det er ikke kun amerikanere, der kan lave tv-serier. Det beviste engelske Ricky Gervais og hans kompagnon Stephen Merchant, da de i 2001 lavede den ærkebritiske 'The Office' for BBC. Serien handler om den grå hverdag på en papirfabrik i en lille kedelig engelsk by. Vi følger mellemlederen David Brent og hans medarbejdere, mens et kamerahold filmer deres arbejdsliv. Det vil sige, at der er indlagte interviews, at folk kigger direkte ind i kameraet, og at de mange pinlige situationer, som er seriens særkende, virker ekstra pinlige. Man kalder stilen for iscenesat dokumentar, og den er sidenhen blevet meget populær. Stilen blev grundlagt med 'The Office', og den har aldrig stået skarpere eller fungeret bedre end den gør netop her. David Brent er et studium i akavet opførsel og manglende pli, og til tider er man ganske enkelt nødt til at kigge væk i skam, når man ser 'The Office'. Det er ganske enkelt vidunderligt. David Milch er en legende blandt tv-forfattere, og hans måske stærkeste værk til dato er western-serien 'Deadwood'. Milch tager os med til et lovløst South Dakota i guldgraverdagene, hvor et utal af hensynsløse lykkejægere drog vestover for at se, hvad det nye land havde til dem. Den setting kender vi kun alt for godt fra Hollywoods westerntradition, men i 'Deadwood' river Milch alle de klassiske glansbilleder af prærielivet i tusinde stykker. Han viser os en verden befolket af ludere, svindlere, mordere, hvor alt og alle er beskidte og lugter, og hvor døden hele tiden lurer om næste gadehjørne. Serien følger eks-sheriffen Seth Bullock, der ankommer til en lille mineby og forsøger at sætte en forretning op. Her møder han den udspekulerede bar-ejer Al Swearengen, som selv er kriminel, men som alligevel kan se en fordel i at have en lovmand i byen. LÆS OGSÅ:Christina er ekspert på Facebook. Sådan skaffer hun kærester til sine venner Da den amerikansk marinesoldat Brody (Damien Lewis) vender hjem efter flere års fangenskab i mellemøsten, er CIA-agenten Carrie Mathison (Claire Danes) overbevist om, at han er blevet omvendt og nu arbejder for fjenden. Carrie giver sig til at overvåge Brody, som da også viser sig at gemme på flere alvorlige hemmeligheder. Det forhindrer dog ikke den ustabile agent i at indlede en romance med eks-soldaten. Det bliver startskuddet på en fantastisk serie, som på fornemste vis formår at tage afsæt i de storpolitiske emner, der præger verden uden for skærmen. 'Homeland' byder på raffinerede agent-plots i bedste koldkrigsstil, og man ved aldrig helt, hvem der har rent mel i posen. Claire Danes portræt af den bipolare Carrie Mathison er en af seriens absolut stærkeste kort, og den komplicerede figur er en af de mest interessante, vi har set på tv i flere år. Når man som dansker skal lave en topliste over de mest seværdige serier, er Casper Christensen og Frank Hvams 'Klovn' næsten nødt til at figurere. Serien er en af de få danske serier, der helt afgjort har international klasse, og inden for komediegenren er den den eneste. 'Klovn' er kendetegnet ved at dyrke tabuerne i samfundet, og på baggrund af de to bagmænds vanvittige fantasi kastes seeren ud i den ene pinlighed efter den anden Ofte er det svært at se på, mens især Frank Hvam, som ligesom Casper spiller sig selv i serien, blamerer sig for åben skærm. 'Klovn' er hylende morsom, og til tider rører serien også ved nogle alvorlige emner såsom parforhold og venskab. Christensen og Hvam har med 'Klovn' genoplivet og moderniseret folkekomedien og skabt et ægte franchise, som indtil nu har resulteret i to spillefilm. LÆS OGSÅ:De 7 bedste gyserfilm på Netflix LÆS OGSÅ:Her er de 11 lækreste mænd med kaffe på Instagram LÆS OGSÅ:5 film og serier, du skal se, når du er ramt af krise i 20'erne Artiklen er publiceret i samarbejde medEurowoman.dk",
        "metadata": {
            "source": "https://www.berlingske.dk/aok/her-er-de-20-bedste-serier-nogensinde",
            "image_url": "https://berlingske.bmcdn.dk/media/cache/resolve/image_x_large/image/20/201068/10296423-friends.jpg",
            "publication_time": "Torsdag d. 20. august 2015, kl. 18.46",
            "author": null,
            "related_links": [],
            "attachments": []
        }
    }
}