{
    "version": "1.0",
    "document": {
        "id": "https://www_berlingske_dk/kommentatorer/stop-nu-hetzen-mod-de-arbejdsloese",
        "title": "Stop nu hetzen mod de arbejdsløse",
        "content": "Berlingske fortsætter 13. december sin evindelige mistænkeliggørelse af de mennesker, der er ramt af arbejdsløshed. I en stort opsat artikel fortæller avisen om den 20-årige Mette, som efter at have cyklet rundt en eftermiddag og henvendt sig personligt til en række arbejdsgivere angiveligt nærmest fik jobbene smidt efter sig. Den rørende historie danner herefter baggrund for en god omgang ukritisk mikrofonholderi for en Liberal Alliance politiker, der kan harcelere over de dovne arbejdsløse, der bare kunne gøre som Mette. Men artiklen er stærkt manipulerende.  For det første: Mette Højmark fik ikke 25 jobtilbud, som det fremgår i artiklens indledning. Hun blev i de nævnte tilfælde alene tilbudt en samtale med en arbejdsgiver. Men fik øjensynligt ikke tilbudt ét eneste fuldtidsjob, da hun i så fald næppe havde valgt at tage imod to deltidsjob som opvasker i en golfklub og ansat i en sandwich-butik.  For det andet. Det handler om en pige på 20 år, der stadig bor hjemme hos mor og far, og dermed sandsynligvis ikke har udgifter til husleje, el, vand, varme, forsikringer, tøjvask etc. etc. Det kan da godt være, at hun kan klare udgifterne til sine ture på caféen med veninderne, med et uorganiseret deltidsjob i en sandwich-butik. Men for en fyret industriarbejder eller skolelærer, der har et boliglån til familiens lejlighed, og ikke som Mette kan bede mor og far om at vaske tøjet eller blive hentet, når hun skal hjem fra byen, er situationen en helt anden. For det tredje. Lad os sige, at alle ledige gjorde som Mette og cyklede rundt med uopfordrede ansøgninger til alle byens arbejdsgivere. Ville det skabe et eneste ekstra job? Selvfølgelig ikke. Det ændrer absolut intet ved det faktum, at der er mellem otte og ti arbejdsløse per ledigt job. Det er den rene stoleleg. Og jeg tror sådan set arbejdsgivere, der ikke har ledige stillinger, ville blive ganske trætte af at have Danmarks 220.000 jobsøgende rendende på dørene dag ud og dag ind. Det er jo derfor, vi har jobcentre og a-kasser til at formidle kontakten mellem ledige og arbejdsgivere. Når Mette Højmark bidrager til mistænkeliggørelsen af vores arbejdsløse kollegaer, og snakker om, at de lever af »vores andres skattepenge«, så synes jeg, hun skal spørge sig selv, hvem der har betalt for hendes skolegang og uddannelse, og hvem der kommer til at betale hendes SU, når hun næste år vinker farvel til Maries Luksus-Sandwich og som planlagt kommer ind på sit drømmestudium. For mon ikke det blandt andet er nogle af de lønmodtagere der pt. er ramt af ledighed, og som hun med sin forkælede og usolidariske moraliseren er med til at give endnu et dunk oven i hovedet. Engang i fremtiden vil Mette skulle forsørge sig selv og en familie. Hun vil i perioder ligesom de fleste andre af os blive ramt af arbejdsløshed og få brug for understøttelse, mens hun leder efter et nyt fuldtidsjob, der kan dække hendes og familiens udgifter. Jeg håber, at hendes kinder til den tid vil blusse lidt, når hun finder det gamle avisudklip fra Berlingske frem.",
        "metadata": {
            "source": "https://www.berlingske.dk/kommentatorer/stop-nu-hetzen-mod-de-arbejdsloese",
            "image_url": "https://berlingske.bmcdn.dk/media/cache/resolve/image_x_large/image/33/331074/8087234-byline-pelle-dragsted.jpg",
            "publication_time": "Onsdag d. 24. december 2014, kl. 20.00",
            "author": null,
            "related_links": [],
            "attachments": []
        }
    }
}