{
    "version": "1.0",
    "document": {
        "id": "https://www_berlingske_dk/arkitektur/han-skabte-mestervaerk-paa-mestervaerk-du-kender-dem-alle-og-du-boer",
        "title": "Han skabte mesterværk på mesterværk. Du kender dem alle – og du bør lære hans navn at kende",
        "content": "Du sender ham næppe nogensinde en tanke. Men det burde du. Når du vender blikket mod »Frelserkirken«, der knejser over Christianshavn med det smukke, snoede spir. Og når du går tur med hunden i Dyrehaven og passerer Eremitageslottet, der ligger som en lille barok sukkerknald på Eremitageslettens højeste punkt. Eremitageslottet er både et skønt lille lystslot og et stykke formidabel landskabskunst.Fold sammenLæs mereFoto: Jens Markus Lindhe. Mange kender også Ledreborg Slot eller Gammel Holtegaard, men det er nok kun de særligt interesserede, der ved, at det, de nævnte bygninger har tilfælles, er, at de alle er tegnet af den store barokarkitekt Lauritz de Thurah (1706 -1759). Hvis man kender til de Thurah og gerne vil vide lidt mere, eller hvis man bare er blevet nysgerrig af ovenstående korte indledning, så er der ikke meget at betænke sig på: Få straks fat i den netop udkomne kæmpemonografi med den sigende titel »Thurah«. Her kan man nemlig få ALT at vide om arkitekten de Thurah og hans liv og værk. Bogen er netop udkommet på det kræsne forlag Aristo, den er skrevet af kunsthistorikeren Claus M. Smidt, layoutet af forlagsdirektøren (og arkitekten) Jens Bertelsen og til smuk overflod fuldstændig forrygende fotograferet af fotografen (og arkitekten) Jens Markus Lindhe. Et klassisk pragtværk altså, i et format, der gør bogen uegnet til sengelæsning, men så sprængfyldt med information om samtlige de Thurahs mange aktiviteter, at man bliver ganske svimmel. Spiret på Vor Frelsers Kirke er inspireret af det også spiralerende tårn på Francesco Borrominis romerske Sant'Ivo alla Sapienza fra 1660.Fold sammenLæs mereFoto: Thomas Lekfeldt. Claus M. Smidt, der er en moden herre med en lang værkliste bag sig, skriver pragtfuldt, forsiret gammeldansk med »uagtet«, »hin« og den slags sjældne ord. Sproget passer som fod i hose til det klassiske layout og den anvendte typografi – en såkaldt nyantikva, der tidsmæssigt nok ligger en smule efter de Thurahs virke, men som immervæk fungerer perfekt som supplement til de sprøde reproduktioner fra de Thurahs arkitekturhistoriske værker, som bogen også er fuld af. På snedig vis har bogen samme proportioner som de Thurahs »Den danske Vitruvius« fra 1746, og dermed står de reproducerede sider derfra også meget smukt på monografiens sider. Lauritz de Thurah på toppen af sin karriere.Fold sammenLæs mereFoto: Frederiksborgmuseet. Bogen opruller som nævnt hele Lauritz de Thurahs liv og virke. Han blev født ind i en præstefamilie. Hans far, Laurids Lauridsen Thura, var præst ved Aarhus Domkirke, men fik, allerede da den lille Laurids (sådan stavedes hans navn til at begynde med) endnu var et barn, stillingen som biskop i Ribe. Her i den smukke gamle domkirkeby i marsken voksede Laurids – eller Lauritz – op. Han blev hjemmeundervist af blandt andre salmedigteren H.A. Brorsons bror Broder Brorson og lærte både fransk, tysk, matematik og geometri. Hans liv fandt sin bane, da kong Frederik 4. en dag i 1718 kom på besøg i Ribe. Kongen bemærkede til sit følge, at Laurids og hans bror Diderik så ud til at kunne blive et par gode soldater. Han noterede brødrenes navne i sin aftalebog, og de to unge mennesker blev året efter ansat ved Landkadetkorpset i København. Storebror Diderik blev i 1723 overført til søetaten, mens Laurids – eller Lauritz – fortsatte i ingeniørkorpset. Efter sin eksamen blev han overflyttet til fæstningen i Rendsborg ved Ejderen, og det var her, at han for alvor fandt interessen for den civile bygningskunst. Han studerede flittigt, han tegnede og søgte inspiration, og han plagede og plagede kongen, om han dog ikke kunne få bevilget nogle penge til en studierejse ud i Europa, så han kunne lære om den nyeste og mest moderne bygningskunst. Det lykkedes langt om længe i 1729 at få både en rejsetilladelse og et årligt rejsetilskud på 400 rigsdaler, så han kunne komme afsted på dannelsesrejse. Claus M. Smidt gennemgår den toårige rejse meget grundigt og fortæller detaljeret om de bygninger, de Thurah må have set på sin færd. Man får på den måde vor danske helts virke forankret i den europæiske barok og kan tydeligt se de inspirationer, han tog med sig hjem til hoffet i København. Dronningens »pandekagekøkken« (det hedder det) på Frederiksberg Slot.Fold sammenLæs mereFoto: Jens Markus Lindhe. Det er naturligvis tiden efter Thuras (som han hed til efternavn dengang) hjemkomst i 1731, der fylder langt det meste af bogen. I et meget roligt tempo og med lange brevcitater på både tysk og dansk udfolder Claus M. Smidt den unge og ambitiøse arkitekts vej til toppen af 1700-tallets Danmark. Undervejs i beretningen og de umådeligt detaljerede værkbeskrivelser kan man samtidig glæde sig over de genoplivede fagord, der strømmer gennem teksten. Ord som »gerichter«, »fordakning«, »chipolin«, »kartouche« og mange, mange andre, man bruger alt for sjældent. Mens Thura havde været ude i Europa, var Frederik 4. desværre død, men den unge, nu meget moderne arkitekt fik hurtigt opgaver af den nye konge, Christian 6., som til alt held respekterede de aftaler, hans far havde indgået. Thura blev involveret i byggeriet af det første Christiansborg og fik i 1733 opgaven med at tegne et kongeligt palæ i Roskilde – det gule palæ, som stadig ligger lige ved siden af den totårnede domkirke. Herefter havde Lauritz Thura nogle år, hvor han uden konkurrence var rigets førende arkitekt. Han fik massevis af opgaver, og i den som sagt overordentligt grundige gennemgang af hans arbejde er det interessant at følge, hvor præcist alle materialekøb og håndværkerudgifter er blevet noteret, godkendt og bogført. De nøjagtige lister over de bygningselementer, der skulle betales, er en stor hjælp for nutidens arkitekturhistorikere, der med støtte fra de gamle regninger nemmere kan fastslå, hvordan en bygning oprindeligt så ud. Både marmorbroen og pavillonerne ved Christiansborgs ridebane tilskrives normalt Nicolai Eigtved alene, men Claus M. Smidt mener, at pavillonerne helt sikkert er de Thurahs værk.Fold sammenLæs mereFoto: Jens Markus Lindhe. En særlig del af denne på alle måder vægtige bog er Jens Markus Lindhes fotos, der heldigvis får næsten lige så megen plads som teksten. Med nogle pragtfuldt stoflige fotos, mange af dem taget i lavt sidelys, får Jens Lindhe skildret de Thuras arkitektur, så man ser præcis den venlighed og formmæssige sikkerhed, der er så karakteristisk for den. Jeg har altid syntes, at der rent mentalt er nogle paralleller mellem Lauritz Thura og Arne Jacobsen. Jacobsen tog den stenhårde Bauhaus-modernisme og kørte den igennem en dansk »hyggemaskine«, så vi fik de populære mesterværker, alle kender i dag, og på samme måde tog Thura den alvorlige, taktfaste, europæiske barok og blødte den op med sit eget humanistiske og legende »schwung«. Man bemærker den venlige tone i næsten alle hans værker, og præcis det aspekt af Lauritz Thuras arkitektur synes jeg, Jens Markus Lindhe viser et ualmindeligt godt blik for. Fotografierne er »stofligt beåndede« på samme måde som arkitekturen, og man sidder uvilkårligt og ærgrer sig endnu mere over, at Hirschholm Slot blev revet ned, sådan at vi i bogen må nøjes med de gamle tegninger og stik i stedet for en serie Lindhe-fotos. Hirschholm Slot var et af de Thurahs mesterværker. Desværre blev slottet revet ned allerede i begyndelsen af 1800-tallet, så vi har kun tegningerne tilbage. Billede fra bogen.Fold sammenLæs mere I 1740 blev både Lauritz Thura og hans bror Diderik optaget i adelstanden. De tilføjede derfor et lille »de« foran deres efternavn og et ekstra »h« i samme, sådan at de herefter kaldte sig »de Thurah«. Selvom en bispesøn naturligt hørte til i samfundets øvre lag i 1700-tallet, var det et stort skridt op ad rangstigen, og de Thurah viste da også megen stolthed over sin nyerhvervede status. Hans rang som rigets førende arkitekt blev imidlertid nogenlunde samtidig udfordret. Kollegaen Nicolai Eigtved havde også været ude at rejse og kom hjem med viden om den helt nye stil, rokokoen. Med et blev de Thurahs arkitektur betragtet som lidt gammeldags, og mange af de mest prestigefyldte opgaver gik til Eigtved, især efter Frederik 5.s tronbestigelse i 1746. Normalt gør man i beskrivelserne af 1700-tallets danske arkitektur meget ud af »rivaliseringen« mellem Eigtved og de Thurah, men den nedtoner Claus M. Smidt i bogen og fremhæver i stedet den franske billedhugger le Clerc og embedsmanden Clausberg som de to personer, der virkelig gjorde livet surt for de Thurah. Bogen er således stopfyldt med nye indsigter, sære ord og nøjagtige beskrivelser. Den har så i tilgift samme hyggelige, ordrige overskud som de Thurahs arkitektur. Man føler sig kort sagt i godt selskab fra start til slut og synes næsten, at man kommer til at kende den meget flittige arkitekt på et personligt plan. Når man ser alle de mange store projekter, han nåede at lave mellem 1733, da han fik opgaven i Roskilde, og 1759, da han døde, kan man ikke forstå, hvordan han dog fik tid til det hele. Ikke alene skabte han mesterværk på mesterværk, han skrev og udgav også bøgerne »Den danske Vitruvius« og »Hafnia Hodierna«, som lige siden har givet ham titlen »dansk arkitekturhistories fader«. Hvordan trioen Bertelsen, Smidt og Lindhe har fået dette kæmpeværk stablet på benene, samtidig med deres andre gøremål, er et næsten lige så stort spørgsmål. Men det er lykkedes, og det er lykkedes overmåde godt. Jeg kvitterer med et trefoldigt »hip-hip-Thurah« og seks absolut moderne stjerner. »Thurah« Forfatter:Claus M. Smidt. Fotos:Jens M. Lindhe Tilrettelæggelse:Jens Bertelsen Forlag:Aristo Bogforlag Sider:736 Pris:495 kroner Foto: Aristo Bogforlag.",
        "metadata": {
            "source": "https://www.berlingske.dk/arkitektur/han-skabte-mestervaerk-paa-mestervaerk-du-kender-dem-alle-og-du-boer",
            "image_url": "https://berlingske.bmcdn.dk/media/cache/resolve/image_x_large_vertical/image/188/1882194/24877082-solnedgang-over-kbenhavn-og-byens-trne-set-fra-k.jpg",
            "publication_time": "Søndag d. 26. januar 2025, kl. 16.58",
            "author": "Holger Dahl",
            "related_links": [],
            "attachments": []
        }
    }
}