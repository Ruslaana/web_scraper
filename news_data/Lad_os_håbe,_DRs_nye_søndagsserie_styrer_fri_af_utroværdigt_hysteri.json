{
    "version": "1.0",
    "document": {
        "id": "https://www_berlingske_dk/kultur/lad-os-haabe-drs-nye-soendagsserie-styrer-fri-af-utrovaerdigt-hysteri",
        "title": "Lad os håbe, DRs nye søndagsserie styrer fri af utroværdigt hysteri",
        "content": "»Jeg håber, vi gør det rigtige.« Sådan siger chefen i socialforvaltningen til sin medarbejder, socialrådgiveren og familievejlederen Lars. De har netop besluttet sig for at akutanbringe den 14-årige pige Holly og hendes lillebror hos en plejefamilie, der er »rigtig søde og har nogle heste, og der er rigtigt spændende.« Holly har nemlig skrevet en skolestil, der vækker uro, og de efterfølgende samtaler giver Lars grund til at tro, at børnenes stedfar er voldelig over for dem.  Sådan er optakten til DRs nye søndagssatsning »Ulven kommer«. Nu kan det store opklaringsarbejde så gå i gang. Hvad er der egentlig foregået bag murene i det gennemsnitlige parcelhus på Kløvertoften 12? Ja, hvad man skal lægge i den titel, kan vi ikke spå om endnu, men den kan jo opfattes på flere måder. Er det rigtigt, det Holly skriver og siger? Er stedfaderen i virkeligheden et rovdyr, der bag den pæne facade mishandler sine forsvarsløse unger – og hvilken rolle spiller moderen, som indtil nu agerer intetanende og chokeret, i det hele? Hvor meget ved hun? Dækker hun over sin mand? Eller skal vi forstå titlen på en helt anden måde. Løber Holly med løse påstande? Er det hele løgne, hun har helt andre grunde til at komme med? Føler hun sig presset af omstændighederne til at gå videre med sine anklager? Første afsnits åbningsscene kunne tyde på det: Holly sniger sig omkring om morgenen derhjemme og overværer moderens og stedfaderens samleje. Er det jalousi, der er ude at gå? Og hvilken rolle spiller den fraværende, biologiske far, som tilsyneladende – indtil videre i hvert fald – er ude af billedet? Maja Jul Larsen, der før har skabt velfungerende familiedrama med»Arvingerne«, der desværre blev ved for længe og kammede over i utroværdighed, har også skrevet manuskriptet til denne serie, der lægger sig i forlængelse af DRs intentioner om at præsentere hverdagsnære, men følelsespumpede historier, der også har et større, samfundsmæssigt perspektiv. I dette tilfælde handler det om det moralske ansvar, vi har over for hinanden, men også om, hvornår andre – herunder staten – skal blande sig i den enkeltes privatliv. Første afsnit lagde alle sporene til en kommende konflikt ud efter alle kunstens regler. Er socialrådgiveren Lars, somBjarne Henriksengiver troværdig, afdæmpet tyngde, offer for sine egne gode intentioner, sit brændende ønske om at gøre noget godt? Er det hans ambition, der spiller ham et puds? Hvilken konflikt kommer Holly – den dygtige barneskuespiller Flora Ofelia Lindahl Hartmann demonstrerede både en gennemsigtig sårbarhed og en pludselig hårdhed i sit ansigt – ud i, når hun nu sætter ild til det hele? Og vil moderens loyalitet flytte sig i takt med, at flere skeletter kommer ud af skabene?Christine Albeck Børge, der længe har været undervejs til en rigtig god TV-rolle, havde formidable udtryk for den følelsesstorm, hun havner i, da kommunen pludselig banker på og ændrer familiens tilværelse fra det ene øjeblik til det andet. Familiefaderen, der kommer under anklage, har vi stadig til gode at komme ind på livet af. Men alenePeter Plaugborgslidt indesluttede, fysiske tilstedeværelse gør allerede sin virkning. Pernille Fischer Christensens hyperrealistiske instruktion holder i det hele taget kameraet tæt på de involverede hovedpersoner i det drama, der starter lavmælt til trods for det sprængfarlige i situationen; der var god brug af pauser i de knugende, sensitive samtaler mellem socialrådgiveren og børnene, mens lydene fra en uanfægtet omverden – i dette tilfælde en vestsjællandsk kommuneskole – klingede i det fjerne. Første afsnit gav nærmest i passager indtryk af at være en instruktionsvideo for familievejledere, sådan som vi fulgte sagens gang fra kontor til kontor. Men lur mig, om ikke det højpotente drama venter lige om hjørnet? Hvad det angår, tegner »Ulven kommer« til at blive en god buffet for de involverede skuespillere, der har masser at arbejde med. Derfor kan man også håbe på, at manuskriptforfatterne tør overlade lidt mere til dem og til seernes fatteevne. Til trods for, at det lykkes udmærket at skabe den stemning af realisme, man går efter, er der stadig underlige mislyde i manuskriptet, der indtil videre er solidt håndværk uden at være imponerende originalt. Tag bare følgende, håbløst bogstaverede replik: »Jeg vil ikke være et dårligt menneske. En, der gør andre fortræd.« Her er det vist mere en 38-årig manuskriptforfatter end en teenager, der taler. Men fundamentet står stærkt til en serie, de fleste forhåbentlig skal tvangsfjernes fra, hvis den kommer ind under huden på os og lykkes med at styre fri af det utroværdige hysteri, der også ligger og lurer lige under overfladen. Jeg håber, DR gør det rigtige. »Ulven kommer«. Manuskript: Maja Jul Larsen. Instruktion: Pernille Fischer Christensen. DR1 søndag kl. 20. Streames på dr.dk.",
        "metadata": {
            "source": "https://www.berlingske.dk/kultur/lad-os-haabe-drs-nye-soendagsserie-styrer-fri-af-utrovaerdigt-hysteri",
            "image_url": "https://berlingske.bmcdn.dk/media/cache/resolve/image_x_large/image/134/1340959/23539293-bmr.jpg",
            "publication_time": "Søndag d. 11. oktober 2020, kl. 21.06",
            "author": "Jakob Steen Olsen",
            "related_links": [],
            "attachments": []
        }
    }
}