{
    "version": "1.0",
    "document": {
        "id": "https://www_berlingske_dk/politik/regeringen-vil-afsaette-200-millioner-om-aaret-til-landdistrikterne",
        "title": "Regeringen vil afsætte 200 millioner om året til landdistrikterne",
        "content": "SVM-regeringen vil som en del af finansloven afsætte 200 millioner kroner hvert år, der skal målrettes folk på landet. Det siger økonomiminister Troels Lund Poulsen (V) i et interview med Avisen Danmark. Ministeren præsenterer tiltaget op til Venstres gruppemøde, der starter torsdag i Himmerland. »Vi kan aldrig nogensinde gøre det lige så attraktivt at bo på landet som at bo i en by. Der vil altid være nogle områder, hvor det er mere besværligt at bo på landet. Sådan vil det være. Men man behøver ikke at gøre det unødvendigt besværligt, sådan at man nærmest gør det til en forhindringsbane,« siger Troels Lund Poulsen til Avisen Danmark. En del af de 200 millioner kroner skal afsættes til nye midler til udkantsgymnasier, erhvervsuddannelser, VUC, landsbyfornyelse og mere bredbånd til Danmarks yderområder. Hvad de resterende penge skal bruges til, står endnu ikke klart. Det skal besluttes under finanslovforhandlingerne. Regeringen har dog sat tre pejlemærker, som pengene skal fordeles efter: Det skal være lettere at bo på landet, det skal være lettere at uddanne sig på landet, og det skal være lettere at transportere sig på landet. Det fulde finanslovsudspil vil blive præsenteret i slutningen af august. Men i Landdistrikternes Fællesråd er formand Steffen Damsgaard allerede nu ikke imponeret over regeringen. Han mener, at regeringen »prøver at sælge« de 200 millioner kroner som en »positiv udvikling«. Steffen Damsgaard, der også er byrådsmedlem for Venstre i Lemvig Kommune, nævner, at der eksempelvis alene i 2023 var afsat omkring 200 millioner kroner til bredbånd og landsbyfornyelse i landdistrikterne. »Nu sender man så et signal om, at de her 200 millioner kroner fremadrettet skal bruges til de samme ting plus en række flere tiltag, som er yderst relevante for landdistriktsområderne.« »Det kan kun tolkes som om det er færre penge, man ønsker at prioritere på landdistrikterne fremadrettet,« siger Steffen Damsgaard til Ritzau. Han havde »håbet, at vi skulle høre, at man fortsat ville prioritere landdistrikterne«. »Jeg synes, det er et markant signalskifte, der kommer fra økonomiminister Troels Lund Poulsen, som jeg ikke havde forestillet mig, at vi skulle høre.« Det er ikke første gang, at der fra politisk side har været fokus på uddannelsesmulighederne uden for de største byer. I 2021 blev der lavet en aftale om udflytning af uddannelser. Her fremgik det, at 60 procent af optaget på de store velfærdsuddannelser skulle ligge i de mindre byer. Den aftale er dog senere blevet lavet om, så uddannelserne til sygeplejerske, pædagog, lærer og socialrådgiver ikke er omfattet. I forhold til regeringens pejlemærke om, at det skal være lettere at transportere sig på landet, siger økonomiministeren, at der endnu ikke er en færdig model for, hvordan det skal kunne lade sig gøre. Transportministeriet nedsatte i maj et ekspertudvalg, der skal undersøge, hvordan den kollektive trafik kan forbedres i Danmark. Troels Lund Poulsen mener dog ikke, at det er nødvendigt at vente på ekspertudvalgets anbefalinger, der skal komme i udgangen af 2024. /ritzau/ ",
        "metadata": {
            "source": "https://www.berlingske.dk/politik/regeringen-vil-afsaette-200-millioner-om-aaret-til-landdistrikterne",
            "image_url": "https://berlingske.bmcdn.dk/media/cache/resolve/image_x_large/image/170/1705250/24501188-udenrigsministeren-og-ordfrer.jpeg",
            "publication_time": "Torsdag d. 17. august 2023, kl. 02.29",
            "author": null,
            "related_links": [],
            "attachments": []
        }
    }
}