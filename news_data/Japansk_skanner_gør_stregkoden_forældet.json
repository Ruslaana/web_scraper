{
    "version": "1.0",
    "document": {
        "id": "https://www_berlingske_dk/videnskab/japansk-skanner-goer-stregkoden-foraeldet",
        "title": "Japansk skanner gør stregkoden forældet",
        "content": "Fremtiden har foretaget et lynvisit med denne japanske opfindelse. Toshiba Tec har udviklet en skanner, der får stregkoden til at gå af mode. Denne skanner kan nemlig genkende varer uanset, om der er tale om ferske varer eller varer på dåse. Teknologien er så avanceret, at den kan skelne mellem forskellige æblesorter. Skanningen er tilmed hurtigere end den traditionelle stregkodeteknologi samtidig med, at den fjerner behovet for at indtaste koder på frugt og grøntsager manuelt. Skanneren har fået det passende navn »Object Recognition Scanner,« og den identificerer de forskellige objekter ved hjælp af et kamera. Teknologien består af en række teknikker, der gør skanneren i stand til at genkende diverse mønstre og former, og den skelner mellem objekt og baggrund således, at den kan arbejde lynhurtigt. At maskinen er i stand til at skelne mellem forskellige æblesorter hænger sammen med de små forskelle, æbler har, som vi normalt ikke lægger mærke til. Dette kan være uligheder i farver, størrelser og lignende. Skanneren genkender også etiketter, tekst og billeder. Toshiba leverer skanneren med en database, der indeholder grøntsager, ferske varer og andre produkter, som sædvanligvis er at finde i dagligvarebutikkerne. Dette gør det nemmere at tage skanneren i brug med det samme frem for en længere indkøringsperiode i hver enkelt butik. Japanerne arbejder videre med at finjustere skanningen, så den bliver endnu bedre til at læse varerne uanset, om de er delvist dækket til, bevæger sig hurtigt eller befinder sig langt under kameraet. Skanneren hører fortsat fremtiden til for de fleste, og det vil nok tage noget tid, før vi får den at se i den lokale dagligvarebutik herhjemme. Se en video af skanneren på YouTube:  Læs også:iPad'en erstatter kasseapparatetLæs artiklen på teknofil.no Tilmeld dig Tech og Videns ugentlige nyhedsbrev- og få det hver torsdag. Oversat af Janus Bødker.",
        "metadata": {
            "source": "https://www.berlingske.dk/videnskab/japansk-skanner-goer-stregkoden-foraeldet",
            "image_url": "https://berlingske.bmcdn.dk/media/cache/resolve/image_x_large/image/67/673278/4950999-japansk-skanner-gr-stregkoden-forldet.jpg",
            "publication_time": "Torsdag d. 08. marts 2012, kl. 15.45",
            "author": null,
            "related_links": [],
            "attachments": []
        }
    }
}