{
    "version": "1.0",
    "document": {
        "id": "https://www_berlingske_dk/internationalt/analyse-den-sidste-er-smuttet-nu-har-alle-de-ansvarlige-forladt",
        "title": "Analyse: Den sidste er smuttet. Nu har alle de ansvarlige forladt skuden",
        "content": "Han var ikke bange for at rive tingene op, og han fik ry for at være en hård reformator. Han tøvede heller ikke med at »forråde« dem, der stod ham nær, som det nu bliver fortalt i farvelberetningerne. Faktisk nåede han at begå forræderi mod hele to premierministre. Nogle vil mene, at han også har svigtet vælgerne og den befolkning, der troede på ham. Men uanset hvad man mener om ham, har han haft konsekvenser for millioner af menneskers hverdag. Et helt land ser ind i en uvis fremtid på grund af hans handlinger. AvisenThe Telegraphbeskrev for nylig hans indflydelse på britisk politik med ordene: »Michael Gove: den mest magtfulde konservative, der aldrig har været premierminister.« Michael Gove har indtaget en hovedrolle i skiftende konservative regeringer, og han var en af hovedpersonerne bag Leave-kampagnen, der gav briterne Brexit. Han stiller ikke op til Underhuset ved det kommende parlamentsvalg.Fold sammenLæs mereFoto: Hollie Adams/Reuters/Ritzau Scanpix. Gennem 14 år har Michael Gove tilbragt det meste af tiden som minister i skiftende regeringer. Men det er hans rolle som hovedperson i folkeafstemningen for Brexit, der for altid vil være fikspunktet i hans politiske eftermæle. Han var personlig ven med den daværende premierminister, David Cameron, der udskrev folkeafstemningen, men som ønskede, at briterne skulle forblive i EU. De to politikere havde bragt deres familier sammen i ferier. Cameron regnede angiveligt med Goves loyalitet over for premierministerens kampagne imod Brexit. I stedet blev Gove en absolut afgørende person bag briternes afsked med EU. Mange vil kunne huske, at det var Goves ven fra studietiden i Oxford Boris Johnson samt Brexit-forkæmperen gennem en årrække Nigel Farage, der ofte stod helt i forgrunden på Brexit-fløjen. Men det var Gove, der i høj grad støbte fundamentet for en effektiv kampagne, da det gjaldt folkeafstemningen 23. juni 2016. I The Telegraphs opsummering var briternes skæbnefyldte Brexit ikke mindst en del af et personligt opgør mellem de tre centrale personer og gamle studiekammerater og venner i Det Konservative Parti – den nu 58-årige Cameron, 59-årige Johnson og 56-årige Gove. Cameron havde angiveligt ladet sig overtale til at degradere Gove fra dennes post som uddannelsesminister, der havde gjort ham upopulær i lærerfagforeninger. Det skal ifølgeden konservative avishave været med til at skubbe Gove over i »Vote Leave«-lejren. Boris Johnson var længe i tvivl, men han mødtes med Gove til en middag, hvor den russiskfødte rigmand og ejer af Evening Standard, JevgenijLebedev, også var deltager. Mødet fik Johnson overbevist om at gå med i Brexit-lejren, og i mange efterfølgende analyser blev »BoJo«s beslutning set som den sidste og afgørende brik forafstemningsresultatetmed 51,89 procent for »Leave« og 48,11 procent for »Remain«. Gove nåede derefter at »forråde« Johnson hele to gange. Først da han i mangel på Goves støtte måtte opgive at deltage i sit partis formandskamp lige efter Brexit, og siden da Johnson måtte trække sig som premierminister. Boris Johnson har meddelt, at han ikke er kandidat til at genopstille for Det Konservative Parti til valget i Juli. Der er tilsyneladende stor efterspørgsel på besøg i udlandet af den tidligere premierminister. Her ses han i Abu Dhabi under et møde om fremtidens energiformer i april.Fold sammenLæs mereFoto: Ali Haider/EPA/Ritzau Scanpix. For nylig blev Gove den seneste politiker til at forlade, hvad mange ser som en synkende konservativ skude forud for parlamentsvalget 4. juli. Der er ingen i politik, der er »værnepligtig«, har Gove ifølge The Times sagt i en kommentar, der måske for nogen kan virke lidt selvretfærdig. »Vi er frivillige, der selv vælger vores skæbne. Og muligheden for at tjene er vidunderlig, men der kommer et tidspunkt, hvor du ved, at tiden er inde til at træde tilbage. At en ny generation bør tage over.« Michael Gove er kun en blandt mange. Vælgerne blev lovet guld og grønne skove, hvis de stemte for Brexit. Men ved det kommende valg er hovedpersonerne, der lovede briterne en glorværdig fremtid uden for EU, forsvundet. Boris Johnson blev væltet som premierminister af sine egne partifæller for to år siden. Sidste år trak han sig fra Underhuset efter nye oplysninger om, at han og hans stab havde brudt deres egne coronarestriktioner. »Mr. Brexit« selv i form af Farage har på forunderlig vis i syv forsøg aldrig haft held med at blive valgt ind i Underhuset. Denne gang stiller han slet ikke op, selvom hans nye parti,Reform UK, står til at gøre et markant indhug i potentielle konservative vælgere. Han siger ifølgeBBC, at der er »meget kort varsel«, og at han havde forberedt sig på, at valget ville blive udskrevet i oktober. Briterne må kigge langt efter politikere, der talte varmt for Brexit dengang, og som nu er villige til at tage ansvaret for at opfylde valgløfterne om at gøre det til en succes. Nigel Farage har været med til at stifte et nyt parti i form af Reform UK. Den tidligere forkæmper for Brexit deltager i valgkampen, men han har afvist selv at stille op til det britiske parlamentsvalg.Fold sammenLæs mereFoto: Andy Rain/EPA/Ritzau Scanpix. De fleste af de brændende fortalere for Brexit skal findes i Det Konservative Parti. Men efter 14 år med konservativ regeringsmagt og otte år efter Brexit-beslutningen er der nærmest kø ved udgangen for at forlade Underhuset – inden det truende, måske endda historisk store valgnederlag, som meningsmålinger tyder på, kunne blive resultatet. Yderligere 11 konservative folkevalgte i Westminster havde i denne uge meldt sig ud af valgkampen efter premierministerRishi Sunaksoverraskende beslutning om at udskrive et julivalg. En af dem erAndrea Leadsom. Hun fremstod lige efter folkeafstemningen og Camerons efterfølgende afgang som det bedste bud på en premierminister fra den hårde kerne af Brexit-tilhængere. Hun blev i 2016 udmanøvreret af Theresa May, der blev premierminister frem til 2019, hvor det politiske kaos viste, at Det Konservative Parti på ingen måde havde forberedt sig på, hvordan en beslutning om Brexit skulle udmøntes politisk. Allerede i marts erklærede May, at hun ikke genopstiller efter 27 år i Underhuset. En opgørelse iThe Timesviser, at 82 konservativt valgte medlemmer af Underhuset har meddelt, at de ikke genopstiller. Boris Johnson er en af de politikere, der ikke er talt med, fordi han allerede har trukket sig. Den tidligere premierminister Theresa May genopstiller ikke til Underhuset. Hun blev i sin tid af partifæller udset til at styre briterne frem mod en Brexit-fremtid uden for EU, men intern konservativ modstand resulterede i politisk kaos og tvang hende til at trække sig.Fold sammenLæs mereFoto: Jessica Taylor/AFP/Ritzau Scanpix. Michael Gove siger farvel til Underhuset efter 20 år som folkevalgt. Ekspremierminister David Cameron er nuværende udenrigsminister, men han er slet ikke på valg. Han er i stedet udnævnt på livstid til det britiske overhus. Boris Johnson har som klummeskribent iDaily Mailbenyttet muligheden til at opfordre vælgerne til at »redde dette land fra socialisme« og stemme på konservative kandidateri stedet forLabour. Men den tidligere premierminister og bannerfører for Brexit har afvist appeller om selv at stille op igen og udsætte sig for vælgernes dom. Johnson vil heller ikke deltage overvældende meget i valgkampen, lyder det iDaily Mail. Han er blevet overrasket over valgdatoen og har en række arrangementer i udlandet frem til valgdagen, er beskeden. De færreste briter vil betragte Brexit som fuldbragt. Problemer står i kø, mens flere kriser og mere uvished truer. Men otte år efter politikernes løfter og kampagne for Brexit er mange af hovedpersonerne rykket videre til andre gøremål.",
        "metadata": {
            "source": "https://www.berlingske.dk/internationalt/analyse-den-sidste-er-smuttet-nu-har-alle-de-ansvarlige-forladt",
            "image_url": "https://berlingske.bmcdn.dk/media/cache/resolve/image_x_large/image/179/1799786/24714408-flere-af-hovedpersonerne-bag-det-britiske-brexit-s.jpg",
            "publication_time": "Onsdag d. 29. maj 2024, kl. 16.46",
            "author": "Uffe Taudal",
            "related_links": [],
            "attachments": []
        }
    }
}