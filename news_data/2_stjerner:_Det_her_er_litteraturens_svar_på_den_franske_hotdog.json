{
    "version": "1.0",
    "document": {
        "id": "https://www_berlingske_dk/litteratur/2-stjerner-det-her-er-litteraturens-svar-paa-den-franske-hotdog",
        "title": "2 stjerner: Det her er litteraturens svar på den franske hotdog",
        "content": "Den norske forfatterErik Fosnes Hansens (f. 1965) nye roman, »Langs landevejen mellem Cottbus og Berlin«, læses som én lang, men aldeles trættende leg med folkeeventyrets klicheer. En fortælling, der indledningsvis fænger, fordi Erik Fosnes Hansens univers, hvori historien udspiller sig, er bizart og mærkeligt. Snart udvikler læseoplevelsen sig dog til en regulær, sitrende hovedpine. Jeg vil kategorisere bogen som en »komedieroman«. Noget, som er svært at anmelde positivt, hvis man føler sig komplet ude af trit med forfatterens form for humor. Den tyske by Jüterbog danner rammen. Her søsættes flere figurer, som bærer fortællingen frem mod et noget banalt klimaks: Et attentat mod magtens centrum. Vi har blandt andet en talende kat med detektivambitioner. To nyankomne guldmagere, en slags alkymister, der vil arrangere et trylleshow på byens teater, hvor de – via obskure apparater – vil forvandle simpelt metal til guld. Erik Fosnes Hansens nye roman er fuld af halvskøre ideer og påfund. Det er en slags leg med figurer og fraser, som vi kender dem fra folkeeventyret, men den er absolut ikke særlig vellykket grundet det banale, søvndyssende plot og en til tider tåkrummende, usjov dialog. Det er som at overvære en cirkusforestilling i 24 timer, hvor der kun er klovne i store smækbukser og med røde næser i menagen.Fold sammenLæs mere Desuden fylder den unge kvinde Clotilde en hel del. Hun er nyslået fyrstinde af Jüterbog, men har et hyr med at holde fast i sin magt og undersåtter. Slutteligt i rækken af persongalleriet har vi en fattig, enlig mor med den lungesyge datter Freya og en meget uartig søn, Hans. I de 83 forholdsvise korte kapitler veksles der således mellem disse figurer. I det ene kapitel skal der fortælles lidt om katten, så lidt om Clotildes svære liv på slottet og så videre. Alt sammen fortalt i en munter tone af Erik Fosnes Hansen. Til tider blandet med en del absurditeter. En talende vorte, der diskuterer infantilt med sin ejermand. En maskine, der kan skrive tekstbeskeder på himlens skyer og dermed informere Jüterbogs befolkning. Påhitsomheden fejler intet i Fosnes Hansens univers, men som fortællingen skrider frem, bliver det desværre ganske mudret. Mange fantasifulde ideer og løse påfund ser dagens lys, men ofte bliver de ikke brugt til noget som helst. Og det er lige præcis her, jeg farer vild i romanen, for hvad er det helt nøjagtigt, jeg skal lægge mærke til, når Erik Fosnes Hansen skriver stolpe op og stolpe ned. Og et andet spørgsmål melder sig: Er det skægt, når marmelade her hedder »murmelade«? Eller mænd bærer »horngriller« i stedet for hornbriller? Trækker jeg på smilebåndet, når det viser sig, at fjendebilledet i byen er en gruppe hvide mus, der under jorden planlægger en revolution? Er det eksempelvis morsomt, når teenagepigen Freya får besøg af en ældre læge og frisk spørger ham, om de ikke skal lege med hendes bryster? Nej, der er simpelthen for mange optrin i denne roman, der stinker langt væk af en skrivelysten mands idéforladte humor. »Langs landevejen mellem Cottbus og Berlin« forbliver i min optik en bog fuld af tomme, ligegyldige kalorier. Værket fungerer lidt som litteraturens svar på den franske hotdog. Den er halvsjov at spise, men bøvsen bagefter smager fesent. En søvndyssende roman på 460 sider, der nok bare skulle have været en halvskør novelle på 46. Langs landevejen mellem Cottbus og BerlinForfatter: Erik Fosnes Hansen.Oversat fra norsk til dansk af: Klaus RothsteinSider: 460.Pris: 299,95.Forlag: Café Monde",
        "metadata": {
            "source": "https://www.berlingske.dk/litteratur/2-stjerner-det-her-er-litteraturens-svar-paa-den-franske-hotdog",
            "image_url": null,
            "publication_time": "Onsdag d. 01. marts 2023, kl. 17.20",
            "author": null,
            "related_links": [],
            "attachments": []
        }
    }
}