{
    "version": "1.0",
    "document": {
        "id": "https://www_berlingske_dk/kultur/midt-i-krigen-hylder-unge-osama-bin-laden-mine-oejne-er-blevet-aabnet",
        "title": "Midt i krigen hylder unge Osama bin Laden: »Mine øjne er blevet åbnet«",
        "content": "Amerikanske Navy SEALs har ellers slået ham ihjel for længst. Men ikke alene har den berygtede terrorleder Osama bin Laden nu fået luft under vingerne på de sociale medier. Han bliver også hyldet. Det er især på de unges foretrukne sociale medie, TikTok, at den tidligere al-Qaeda-leders ord har fået nyt liv. Helt konkret er der tale om en tekst, han nedfældede for 21 år siden, nemlig »Brevet til USA«, som han skrev året efter terrorangrebet 11. september. Brevet er én lang kritik af USA og en retfærdiggørelse af det gruopvækkende angreb på USA i 2001, der ikke bare rystede hele verden, men også forrykkede verdensordenen. I brevet fordømmer Osama bin Laden USAs hjælp til at etablere en jødisk stat i et palæstinensisk område: »Skabelsen og opretholdelsen af ​​Israel er en af ​​de største forbrydelser nogensinde, og I (USA,red.) står bag.« »Gør dig selv en tjeneste og læs det … mine øjne er blevet åbnet,« lyder det i flere videoer på TikTok. I en afdemser man en kvinde vaske op i følgeskab med teksten: »Prøver at komme tilbage til hverdagen efter at have læst Osama bin Ladens »Letter to America«, mens det går op for mig, at alt, vi har lært om Mellemøsten, 9/11 og »terrorisme« har været en løgn.« Der findes i hundredvis af lignende videoer, og i skrivende stund har hashtagget #lettertoamerica mere end 12 millioner visninger på TikTok alene. Dermed skriver Osama bin Ladens 21 år gamle brev sig ind i generationskløften mellem unge og gamle – og deres syn på krigen mellem Israel og Hamas. På sociale medier som X, Instagram og TikTok, hvor unge er overrepræsenterede, lader sympatien for Israel til at svinde ind dag for dag, mens sympatien for Palæstina kun vokser. For Palæstinas støtter er ikke kun gået på gaden – som vi også har set herhjemme – men også til tastaturerne. Ifølge it-forsker Katrine Pedersen afslører den seneste tids fokus på TikTok og andre sociale mediers rolle i krigen mellem Hamas og Israel platformenes geopolitiske indflydelse. »I informationskrig i 2020erne synes det blandt andet at handle om at mobilisere gennem sådan noget som hashtags og memes. Lige nu ser vi en markant stigning i brugen af hashtags som #standwithpalestine sammenlignet med proisraelske hashtags,« siger hun. Sikkert er det, viser tal fra analysebureauet DMR ifølgeThe Economist, at de forskellige syn på konflikten indirekte ses i medieforbruget. Konkret viser DMRs kortlægning af mere end én million opslag på X, Instagram og YouTube, fra det Hamas-ledede angreb 7. oktober – hvor familier blev myrdet i deres hjem, små børn blev likvideret og rædselsslagne deltagere på en musikfestival blev overfaldet af militsgrupper – og frem til 23. oktober, at den palæstinensiske sag får mere sympati end den israelske.  På Instagram er hele 48 procent af opslagene propalæstinensiske, mens 31 procent er proisraelske. På X er 33 procent af opslagene til fordel for Palæstina, mens 17 procent er for Israel. Men selvom tallene så at sige tipper mod Palæstina, så er det ikke det samme billede, der tegner sig i den generelle befolkning, hvor sympatien fortsat synes mest at være på Israels side. En meningsmåling fra YouGov blandt amerikanere viser nemlig, at for hver enkel Palæstina-støtte findes tre israelske. Det samme ser også ud til at gøre sig gældende i Danmark, Frankrig, Spanien og Sverige – særligt blandt de ældre, mens de yngre er mere propalæstinensiske og i højere grad afspejler billedet på de sociale medier. Det er et billede, som Julie Uldam genkender. Hun er lektor ved CBS og ekspert i aktivisme og sociale medier. Selvom TikTok ikke er med i The Econismists analyse, er fordelingen her nok ikke markant anderledes – og måske endda mere Palæstina-venlig, eftersom brugerne her typisk er yngre, lyder det fra lektoren. »Det er ikke nyt, at der er generationsforskelle i, hvor vores sympati ligger i forskellige sager. Men de sociale medier kan godt fostre en polarisering i debatten, fordi mediernes algoritmer typisk privilegerer det indhold, vi interagerer mest med. Og det er typisk det indhold, der forarger, ryster og gør os allermest vrede,« siger hun. Julie Uldam fortæller, at der kort tid efter angrebet 7. oktober var stor sympati med Israel, da videoer af terrororganisationen Hamas' bestialske angreb blev delt vidt og bredt. Nu er det imidlertid videoer inde fra Gaza af særligt døde og sårede børn, der fylder mest. »Når vi ser videoer af forældre, der desperat forsøger at genoplive deres døde spædbørn, vækker det vores sympati og empati. Det er jo ikke så svært at forstå. Og det er den slags billeder, vi ser nu på de sociale medier i modsætning til de traditionelle medier, hvor journalister ikke har samme adgang,« siger Julie Uldam. For døde børn er blevet normalt indhold blandt dansevideoer på medier som TikTok og Instagram, hvor de unge bruger meget tid. Samme videoer ser den ældre generation ikke nødvendigvis. Det er en del af forklaringen på den opbakning fra de unge til den palæstinensiske sag gennem videodelinger og hashtags, som vi ser nu, fortæller Julie Uldam.  Like WHAT#freepalestine#iraq#lettertoamerica#fyp »Den løse form for engagement og aktivisme er mere udbredt blandt de yngre mennesker på tværs af områder og platforme,« siger hun og tilføjer: »Mange unge føler sig desillusionerede med politikere, fordi de oplever, at politikere går mere op i at blive genvalgt end at handle på de samfundskriser, vi står overfor. Den frustration gør, at man udtrykker sig politisk andre steder, når det ikke længere føles tilstrækkeligt at sætte et kryds i stemmeboksen ved en politiker, man ikke føler sig repræsenteret af.« Særligt TikTok har fået skyld for at favorisere propalæstinensisk indhold. Kritikere kalder det»massehjernevask«og et forsøg på at »forgifte amerikanerne«. Instagram og Facebook har fået samme kritik. Hashtagget #freepalestine har over 11 millioner visninger på Facebook, næsten 40 gange flere end #standwithisrael. Også på Instagram ses en lignende skævhed – og hver dag kommer tusindvis til. Katrine Pedersens konklusion er, at vi befinder os i en informationskrig, hvor den, der formår at mobilisere via hashtags og memes, vinder. Og her er generationskløften vigtig at have for øje: »Børn og unge, der er de mest aktive brugere på TikTok, står over for en strøm af information og narrativer, herunder krigen mellem Israel og Hamas. Selvom vi ikke kan drage direkte konklusioner om, hvordan det indhold påvirker unges holdninger og verdenssyn, er deres høje engagement tydeligt. Det fremhæver behovet for at forstå og anerkende den rolle, sociale medier spiller i nyhedsformidlingen af komplekse geopolitiske emner til en ung demografi.« Men når det er sagt, er det vanskeligt – hvis ikke umuligt – at finde ud af, om det er misinformation, manipuleret indhold ellerbots, man interagerer med – særligt for de yngste, understreger it-forskeren. Kritikken af TikToks »hjernevask« har været så massiv, at mediet selv har været ude at sige, at det ikke fremmer propalæstinensisk indhold. I techgigantens øjne skyldes mængden af propalæstinensisk indhold kun én ting: At de unge simpelthen bare er mere propalæstinensiske. Dermed tyder alt på, at informationskrigen fortsat vil rase. Og generationskløften vil vokse. De omtalte videoer er nu blevet taget ned, efter at TikTok sent torsdag begyndte at fjerne videoer, som platformen vurderer sympatiserer med den afdøde terrorleder, Osama bin Laden, hvilket er imod TikToks retningslinjer.",
        "metadata": {
            "source": "https://www.berlingske.dk/kultur/midt-i-krigen-hylder-unge-osama-bin-laden-mine-oejne-er-blevet-aabnet",
            "image_url": null,
            "publication_time": "Torsdag d. 16. november 2023, kl. 19.45",
            "author": "Signe Westermann Kühn",
            "related_links": [],
            "attachments": []
        }
    }
}