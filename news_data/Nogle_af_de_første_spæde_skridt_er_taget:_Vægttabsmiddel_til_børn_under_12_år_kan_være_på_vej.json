{
    "version": "1.0",
    "document": {
        "id": "https://www_berlingske_dk/virksomheder/nogle-af-de-foerste-spaede-skridt-er-taget-vaegttabsmiddel-til-boern",
        "title": "Nogle af de første spæde skridt er taget: Vægttabsmiddel til børn under 12 år kan være på vej",
        "content": "Børn helt ned til seks år kan sikkert og effektivt bruge Novo Nordisks vægttabsmiddel ved navn Saxenda. Sådan lyder det i en undersøgelse, som Novo Nordisk selv har finansieret. Studiets resultater er bemærkelsesværdige, fordi det måske kan bane vejen for, at midlet kan blive den første behandling for generel fedme tilgængelig på markedet til børn under 12 år. Forskere bag undersøgelsen har nyligt præsenteret resultaterne på den europæiske diabeteskonference i Madrid, skriverBloomberg. Her sagde de, at bivirkningerne var på linje med dem, man har set hos voksne, såsom kvalme, opkastning og diarré. Studiets forsøgsresultater er blevet offentliggjort i det medicinske tidsskriftNew England Journal of Medicine. Her fremgår det, at resultaterne »giver tiltrængt bevis« for, hvordan denne type vægttabsmedicin påvirker børn. I alt deltog 82 børn med fedme i alderen 6 til 12 år i studiet. I 56 uger – altså i lidt over et år – fik 56 af børnene en daglig Saxenda-indsprøjtning og så deres BMI falde med 5,8 procent i gennemsnit. De resterende 26 børn modtog placebobehandling i perioden og oplevede deres BMI stige med 1,6 procent. Børnene blev fulgt i yderligere seks måneder, efter de 56 uger med behandling var ovre. Alle 82 børn fik rådgivning og hjælp til at følge en plan med sund kost og motion hver dag. Midlet Saxenda består af stoffet liraglutid, som er en vægttabsbehandling i samme GLP-1-klasse som Novos kendte og succesfulde midler Ozempic og Wegovy. Medicinen efterligner hormoner, der påvirker appetit, mæthedsfølelse og fordøjelse. Saxenda er et af Novo Nordisks midler mod overvægt. Det efterligner kroppens naturlige appetitregulerende tarmhormon glukagon (GLP-1) via det appetitdæmpende aktive stof liraglutid.Fold sammenLæs mereFoto: Tom Ittle/Reuters/Ritzau Scanpix. Financial Timesbeskriver, hvordan Novo Nordisk nu vil søge godkendelse for at udvide brugen af liraglutid til børn under 12 år. »Et ud af fem børn har fedme, og en af ​​de største faktorer for at forudse fedme hos voksne, er fedme hos børn, så det er vigtigt at have denne potentielle intervention for den aldersgruppe,« siger Novos udviklingschef, Martin Holst Lange, til Financial Times. På markedet er der på nuværende tidspunkt ingen godkendte farmaceutiske behandlinger af generel fedme hos børn under 12 – bortset fra behandling grundet nogle sjældne genetiske lidelser. Det forklarer Claudia Fox, som ledede undersøgelsen og er meddirektør ved Center for pædiatrisk fedmemedicin på University of Minnesota Medical School. Studiet med de 82 børn er i en langt mindre skala end forsøgene med de tusindvis af voksne patienter. Claudia Fox siger også, at der er brug for mere forskning og »meget langsigtede data og meget større tal«: »Vi skal være forsigtige og ikke antyde, at medicin som dette er passende for hvert barn. Men for børn med mere alvorlige former for fedme ser de ikke tilstrækkelige resultater med livsstilsterapi alene,« forklarer hun. Novo Nordisk tester også semaglutid, som er det aktive stof mod fedme i midlerne Ozempic og Wegovy, på små børn. Den behandling er allerede godkendt til børn over 12 år. Studiet af Saxenda kommer i en tid, hvor danske Novo Nordisk og den amerikanske ærkerival Eli Lilly forsøger at udvide deres positioner på markedet for fedmemidler og sygdomme forbundet med fedme. På diabeteskonferencen i Madrid fortalte Novo Nordisk også om tidlige data på en oral daglig pille kaldet amycretin. Forsøgspersoner på en maksimal dosis tabte 13 procent af deres kropsvægt over tre måneder, lyder det. Markedet for vægttabsmidler er i rivende udvikling. I en rapport udgivet mandagvurderer analytikere, at markedet for fedmebehandlinger kan udvides til 200 milliarder dollar i 2031. Desuden forventes det, at markedet vil se 16 nye lægemidler inden 2029, og at nye spillere vil komme til i forsøget på at udfordre og skubbe til de to tungeste spillere Novo Nordisk og Eli Lilly.",
        "metadata": {
            "source": "https://www.berlingske.dk/virksomheder/nogle-af-de-foerste-spaede-skridt-er-taget-vaegttabsmiddel-til-boern",
            "image_url": "https://berlingske.bmcdn.dk/media/cache/resolve/image_x_large_vertical/image/183/1835133/24790424-novo-nordisk-vil-sge-godkendelse-af-brugen-af-vg.jpg",
            "publication_time": "Onsdag d. 11. september 2024, kl. 13.23",
            "author": "Trine Vester",
            "related_links": [],
            "attachments": []
        }
    }
}