{
    "version": "1.0",
    "document": {
        "id": "https://www_berlingske_dk/virksomheder/han-samler-verdens-ledere-nu-anklages-han-for-oekonomisk-misbrug",
        "title": "Han samler verdens ledere – nu anklages han for økonomisk misbrug",
        "content": "Manden, der hvert år harsamlet verdens topledere i en lille, schweizisk alpebyfor at drøfte fælles løsninger på klodens problemer, er nu kommet i søgelyset for sammen med sin kone i længere tid at have blandet sin privatøkonomi sammen med topmødet. Den nu 87-årige tysker Klaus Schwab stiftede det verdensøkonomiske topmøde, World Economic Forum, som har gjort Davos verdenskendt og været en magnet for topchefer fra hele verden,når der var årlig samling i januar. Nu anklages han i et anonymt brev til topmødets bestyrelse for økonomiske og etiske forseelser, herunder at topmødets ressourcer er blevet blandet sammen med hans og konen Hildes egne, skriver den amerikanske finansavis The Wall Street Journal. Blandt andet skal Klaus Schwab have bedt yngre ansatte om at trække tusinder af dollar i hæveautomater på hans vegne og have brugt topmødets midler til at betale for privat massage på hoteller. Hans kone, som er tidligere ansat i topmødeorganisationen, skal desuden have arrangeret møder for topmødet, så luksusferieophold på organisationens regning kunne berettiges. Brevet fra whistlebloweren har fået bestyrelsen i World Economic Forum til i hast påskedag at iværksætte en undersøgelse af Klaus Schwab, som selv afviser beskyldningerne, som han kalder grundløse. Han er klar til at gå i retten for at forsvare sig. Klaus Schwab trak sig øjeblikkeligt som bestyrelsesformand i stedet for at sidde i en overgangsperiode frem til januar 2027, som det tidligere var planlagt og meldt ud for nogle uger siden. Hans tilbagetræden blev meldt ud mandag, anden påskedag. Klaus Schwab fastholder, at han altid har betalt organisationen tilbage, når han købte sig til massage på et hotel, og både han og hustruen afviser beskyldningerne om luksusrejser og hævning af kontanter. Bestyrelsen støttede imidlertid enstemmigt undersøgelsen »efter at have konsulteret en ekstern juridisk rådgiver«. Bestyrelsen understreger, at den tager beskyldningerne alvorligt, men at de fortsat ikke er bevist, hvorfor man vil afvente resultatet af undersøgelsen, inden man udtaler sig yderligere. Med i bestyrelsen sidder blandt andre berømtheder som cellisten Yo-Yo Ma og den tidligere amerikanske vicepræsident Al Gore, samt topchefer fra flere internationale kæmpekoncerner. Den tidligere topchef for Nestlé-koncernen Peter Brabeck-Letmathe er udpeget som midlertidig bestyrelsesformand, mens der nu ledes efter en egentlig afløser.  ",
        "metadata": {
            "source": "https://www.berlingske.dk/virksomheder/han-samler-verdens-ledere-nu-anklages-han-for-oekonomisk-misbrug",
            "image_url": "https://berlingske.bmcdn.dk/media/cache/resolve/image_x_large/image/191/1914082/24936634-file-photo-world-economic-forum-wef-founder-and.jpg",
            "publication_time": "Onsdag d. 23. april 2025, kl. 13.35",
            "author": "Thomas Breinstrup",
            "related_links": [],
            "attachments": []
        }
    }
}