{
    "version": "1.0",
    "document": {
        "id": "https://www_berlingske_dk/politik/ny-dyster-fremskrivning-presser-regeringen-de-naeste-ti-aar-vil-stormflod",
        "title": "Ny dyster fremskrivning presser regeringen: De næste ti år vil stormflod og skybrud forvolde skader for 72 milliarder",
        "content": "»Hmm, mon ikke godt den der kan vente lidt ...« De fleste kender sikkert trangen til at udskyde en stor ubehagelig regning, der ikke er strengt nødvendig at betale lige nu. Det basale kommer først, tag over hovedet, el, varme og mad på bordet. Hvad er risikoen egentlig ved at vente? Sådan tænker politikere også, når de skal prioritere knappe ressourcer. Men når det gælder de skader, som klimaforandringer ventes at forvolde på huse, bygninger, havne, byer og natur, så er det en rigtig dårlig idé at lægge regningen for forebyggelse nederst i bunken. For første gang har Danmarks Tekniske Universitet (DTU) regnet på, hvad det koster det danske samfund samlet set i skader at vente med at sætte ind med de foranstaltninger, der kan beskytte os mod oversvømmelser fra stormfloder og skybrud. Resultatet fremlægges tirsdag på en stor konference i Industriens Hus arrangeret af en række danske organisationer med titlen »Før Stormfloderne rammer« og er udarbejdet for den almene fond CIP Fonden og brancheorganisationen F&P. Tidligere beregningerfra DTUhar vist, at de forventede skader af store mængder vand fra oven og fra kysterne vil løbe op i omkring 406 milliarder kroner fra i dag og 100 år frem. Dengang viste analysen desuden, at det i særdeleshed godt kan betale sig økonomisk at beskytte mod skybrud og stormflod. De samlede udgifter for at afbøde størstedelen af de ventede skader med klimasikring af forskellig art løber ifølge DTU op i 130 milliarder. Nu har professor i klimaøkonomi Kirsten Halsnæs og forskere fra DTU i et tillæg til rapporten beregnet, hvad det koster at udskyde og vente 10, 20 eller 50 år med at investere i klimasikring. Samlet set viser fremskrivningerne, at omkostninger til skader stiger med 72 milliarder ved at vente ti år til 2034. 20 års udskydelse til 2044 vil betyde skader for 158 milliarder, og venter man 50 år til 2074, vil skaderne løbe op i 262 milliarder kroner i nutidsværdi. Store regnmængder forårsagede store oversvømmelser i Valencia i Spanien sidste efterår. De kostede over 200 mennesker livet.Fold sammenLæs mereFoto: Kai Foersterling/EPA/Ritzau Scanpix. Dertil kommer de menneskelige omkostninger ved at se sit hjem, sin by, historiske bygninger eller sin virksomhed oversvømmet. »Det er rigtig mange penge, og skaderne vil ramme hårdt i lokale samfund. For mange bliver det et problem, at de ikke vil kunne sælge deres hus, forsikre det eller belåne det. Det handler om store milliardbeløb, men der er også store personlige tragedier forbundet med skaderne,« siger Kirsten Halsnæs. Ledende partner i CIP Fonden Charlotte Jepsen siger: »Tallene taler deres tydelige sprog, og det er vigtigt at få tidsperspektivet ind i politikernes beslutningsgrundlag. Hvis vi venter med at klimatilpasse til skybrud og stormflod, så er der en risiko for, at vi kommer til at betale to gange, både når vi skal dække tabene ved skaderne, som kommer med det stadig mere voldsomme vejr, og når vi under alle omstændigheder skal bygge diger og forberede byerne på skybrud.« Hvis man venter i ti år med at påbegynde implementering af klimasikring, vil omkring 14.000 helårsboliger, 10.000 erhvervsbygninger og 15.500 sommerhuse ifølge DTUs fremskrivning blive oversvømmet og skadet. Ved en udskydelse på 25 år stiger det samlede antal til omkring 124.000 bygninger, og tallet vil være helt op til 333.000 bygninger, hvis man venter i 50 år med klimasikring. I tallene indgår dog, at nogle bygninger vil blive oversvømmet flere gange i perioden. I oktober var det en tragisk øjenåbner, da den spanske storby Valencia blev oversvømmet, hvilket kostede 224 mennesker livet. Enorme jordskred og oversvømmede byer er en næsten årlig begivenhed i Tyskland og Centraleuropa. Og i Vejle og Esbjerg forårsagede 145 millimeter regn på et døgn store ødelæggelser i september sidste år. En række politikere og fagfolk har efterlyst en samlet national handlingsplan for hele Danmark. Regeringen har bebudet, at man i år vil se på de overordnede økonomiske prioriteringer, der skal frigøre ekstra midler til klimasikring. »Vi ser tilpasningen til klimaet som en national øvelse – vand respekterer ikke kommunegrænser. Og det gode er, at det rent faktisk kan betale sig at investere i at klimasikre. Det er en entydig god businesscase. Det er betydelige beløb, der er tale om, så det kræver både politisk beslutningskraft og prioriteringer,« siger Charlotte Jepsen. Et af de store spørgsmål er, hvem der skal betale. »Hvordan man vil fordele regningen, er en politisk diskussion, men uanset om det bliver via forsikringsordninger eller over skatten, så er det i sidste ende borgerne, der skal betale. Hvis man kan få udgifterne delt ud på flere og over længere tid, så bliver det mere overkommeligt. Derfor er det så vigtigt at komme i gang med arbejdet nu,« siger Charlotte Jepsen. Antallet af personer, som bliver berørt af oversvømmelser fra stormfloder, kan ifølge DTUs beregninger forventes at blive mere end femdoblet over de næste 100 år – fra omkring 4.000 om året i dag til 25.000 om året i 2124. Når det gælder skader forvoldt af skybrud, forventes antallet af ramte personer at blive mere end fordoblet over de næste 100 år – fra omkring 17.000 om året i dag til omkring 36.000 om året 2124. En udskydelse af investeringen i klimasikring på ti år vil ifølge DTU medføre, at mere end 200.000 personer bliver berørt af oversvømmelser fra stormfloder i den mellemliggende periode, heriblandt nogle flere gange. Oversvømmelserne i Valencia førte til store protester og demonstrationer mod det lokale spanske styre.Fold sammenLæs mereFoto: Jose Jordan/AFP/Ritzau Scanpix. En af forudsætningerne i DTUs fremskrivning er en global temperaturstigning på tre grader, hvilket mange fortsat håber kan undgås. Men det rokker ifølge Kirsten Halsnæs ikke ved resultatet. »De her fremskrivninger er ret kortsigtede. De fremskrivninger, der er til 2050 med en forventet stigning i havvandstanden, er rimelig sikre og er en del af de klimaforandringer, der er på vej. På lang sigt kan det være mere usikkert,« siger Kirsten Halsnæs. For regeringen lander den store klimaregning oven i andre store fremtidige udgifter til forsvar, beredskab og andet, som ventes at sluge det økonomiske råderum og mere til. I den langsigtede prioritering kan investering i klimasikring nemt komme i klemme. Der er oftest flere stemmer og politisk opmærksomhed i at bruge skattekroner på skoler, ældre og syge. »Ved hændelser med store konsekvenser og lille sandsynlighed er der en tendens til, at man fortrænger risikoen. Men når jeg lytter til, hvad der bliver sagt på Christiansborg og fra forskellige aktører, så tror jeg, at det, der er sket de senere år, både herhjemme og i efteråret i Valencia, har været et wakeupcall,« siger Charlotte Jepsen. I Jyllands-Postenforeslog Dansk Industri (DI) i weekenden, at de forsikringstagere, der bor i de mest udsatte ejendomme, skal betale en højere præmie for at skaffe midler og få mere fart på klimasikringen. I dag betaler alle private det samme via deres brandforsikring til en fælles pulje, der dækker omkostningerne efter en stormflod. »Det bør ændres til en mere risikobaseret præmie, så dem med størst risiko for at blive ramt af oversvømmelser, vand i kælderen eller andre klimaforandringer kommer til at betale efter hvilken risiko, de har,«sagde underdirektørKarin Klitgaard fra DI. Erhvervsminister Morten Bødskov siger til Jyllands-Posten, at man i regeringen er i gang med at se på modeller for, hvordan klimasikringen kan finansieres. I november sagde miljøminister Magnus Heunicketil Berlingske: »Vi er nødt til at tage højde for den virkelighed, som klimaet bringer os i. Vi har slet ikke prioriteret det nok, og det er vi nødt at gøre til fremover. Vi er i fuld gang, for vi skal ikke om 50 år stå og sige, at vi skulle have investeret i tide.« FAKTATid er pengeSå meget løber skaderne op i, hvis man venter med at sikre Danmark mod stormflod og skybrud.10 års udskydelse til år 2034: 72 mia. kr.20 års udskydelse til år 2044: 132 mia. kr.25 års udskydelse til år 2049: 158 mia. kr.50 års udskydelse til år 2074: 262 mia. kr.FOLD UD Så meget løber skaderne op i, hvis man venter med at sikre Danmark mod stormflod og skybrud. 10 års udskydelse til år 2034: 72 mia. kr. 20 års udskydelse til år 2044: 132 mia. kr. 25 års udskydelse til år 2049: 158 mia. kr. 50 års udskydelse til år 2074: 262 mia. kr. ",
        "metadata": {
            "source": "https://www.berlingske.dk/politik/ny-dyster-fremskrivning-presser-regeringen-de-naeste-ti-aar-vil-stormflod",
            "image_url": "https://berlingske.bmcdn.dk/media/cache/resolve/image_x_large_vertical/image/187/1876623/24866890-lars-henrik-oversvmmelse-af-broen-over-sneum-v.jpg",
            "publication_time": "Tirsdag d. 14. januar 2025, kl. 06.35",
            "author": "Bent Winther",
            "related_links": [],
            "attachments": []
        }
    }
}