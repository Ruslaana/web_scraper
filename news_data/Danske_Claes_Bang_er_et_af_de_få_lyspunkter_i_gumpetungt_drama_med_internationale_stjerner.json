{
    "version": "1.0",
    "document": {
        "id": "https://www_berlingske_dk/skaerm/danske-claes-bang-er-et-af-de-faa-lyspunkter-i-gumpetungt-drama-med",
        "title": "Danske Claes Bang er et af de få lyspunkter i gumpetungt drama med internationale stjerner",
        "content": "Medmindre man er schweizer, er sagnet om Wilhelm Tell nok et af dem, man kender … en lille smule, men så heller ikke mere. Det er ham der med æblet, du ved nok. Som han skød af hovedet af sin søn med en pil. Fordi … en eller anden led fyr havde tvunget ham til det. Det er filmen »William Tell« ret bevidst om, så den starter simpelthen med den scene – som dog ikke bliver sluttet helt af, for så spoler vi lige tiden tre dage tilbage. Vi er i Schweiz i 1307, og den østrigske konge Albert (Ben Kingsleymed ond klap for øjet) hersker brutalt. En stakkels bonde har ikke nok penge til at betale sin skat, så den onde, onde skatteopkræver voldtager og dræber hans kone. Så dræber bonden skatteopkræveren og må tage flugten. Han får hjælp af den ellers modvillige William Tell (Claes Bang). Connor Swindells (th.) er vældig fornøjelig som den onde, onde Gessler.Fold sammenLæs mereFoto: SF Film. »Modvillig« er vigtigt her, for der bliver gjort vældig meget ud af, at William Tell godt nok er overordentlig ferm med en armbrøst, men han er altså mest af alt bonde og jæger og vil helst bare leve i fred og ro. Han har faktisk også noget ptsd fra sin tid i korstogene i Palæstina. Han er IKKE interesseret i krig. Hvilket er lidt fjollet at bruge så meget krudt på, al den stund vi allesammen udmærket ved, at det her ender med krig. Det virker mest som et lidt halvklodset forsøg på at give lidt dybde til en karakter, som egentlig ikke er særligt nuanceret. Nå, det går hverken værre eller bedre, end at den østrigske konge sætter fogeden Albrecht Gessler (Connor Swindells, kendt fra Netflix-serien »Sex Education«) til at få skik på de uregerlige schweizere, og Gessler er superond og har en håndlanger med psykopatblond grydehår (Jake Dunn), som er lige så led. I det hele taget er alle østrigere superonde, mens schweizerne er gode, så på den måde er det let at følge med i »William Tell«, selvom der er temmelig mange karakterer at holde rede på. Til filmens ros er der et par ret slagfærdige og stærke kvinderoller, men det er stadig svært for alvor at interessere sig for ret mange af dem. Trods det lidt gumpetunge forsøg at på gøre karakteren William Tell mere kompleks, end han er, gør Claes Bang en fin figur, men grundlæggende virker alt i filmen lidt bedaget og utrolig bekendt. Hvis man var et skarn, kunne man anføre, at der egentlig bare er tale om »Robin Hood« i alperne, eller »Braveheart« med lange bukser i stedet for kilte. Actionscenerne er fine nok, men så heller ikke mere end det, og selvom det kan være vældig fornøjeligt at se de gode kæmpe mod de onde, de små mod de store, David mod Goliat og så videre, er det lidt svært at se nødvendigheden i filmen. Man kan snart ikke huske at have set en film, hvor Claes Bang taler dansk. Det gør han heller ikke i filmen om den schweiziske sagnhelt Wilhelm Tell.Fold sammenLæs mereFoto: SF Film. Og så benytter filmen sig af den omsiggribende uskik at slutte med en cliffhanger, som lægger op til, at man bliver nødt til at se toeren. Det giver en halvutilfredsstillende oplevelse, og det er meget at forlange, at man skal kunne huske den slutning, helt indtil en efterfølger måske/måske ikke får premiere om nogle år – når vi også forventes at kunne huske de verserende cliffhangere i – bare sådan fra hoften – »Mission: Impossible – Dead Reckoning Part One«, »Fast X«, »De Tre Musketerer: D’Artagnan«, nogle superheltefilm og en 12-14 tv-serier. Nogle gange er det faktisk rigtig fint, hvis en film er helt slut, når rulleteksterne kommer. »William Tell«. Actiondrama, 133 minutter. Instruktion: Nick Hamm. Med: Claes Bang, Connor Swindells, Golshifteh Farahani, Rafe Spall med flere. Premiere 27. marts i biografer landet over.",
        "metadata": {
            "source": "https://www.berlingske.dk/skaerm/danske-claes-bang-er-et-af-de-faa-lyspunkter-i-gumpetungt-drama-med",
            "image_url": null,
            "publication_time": "Torsdag d. 27. marts 2025, kl. 11.36",
            "author": null,
            "related_links": [],
            "attachments": []
        }
    }
}