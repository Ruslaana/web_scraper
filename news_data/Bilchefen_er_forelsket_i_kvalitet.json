{
    "version": "1.0",
    "document": {
        "id": "https://www_berlingske_dk/karriere/bilchefen-er-forelsket-i-kvalitet",
        "title": "Bilchefen er forelsket i kvalitet",
        "content": "Det er en glad og stolt mand, der i dag slår dørene op og byder velkommen i sit nye BMW-mekka. For Jan Nygaard handler det nemlig om mere end biler. Det handler om oplevelse, og det handler om æstetik. Derfor er der indrettet en lounge, hvor kunderne kan få kaffe og croissanter, mens de venter på, at bremserne bliver skiftet. Bygningen er inspireret af den tyske mesterarkitekt Mies van der Rohes verdenspavillion fra 1926, og indenfor kan man sætte sig til rette i klassiske Barcelona-stole - også tegnet af tyskeren. Det æstetiske element fylder generelt meget i Jan Nygaards verden, og måske derfor kommer man også til at kigge forgæves efter nøgne damer på væggene i værkstedet. Væggene er hvide. Det er gummislagerne i øvrigt også. Faktisk er hele værkstedet farvekoordineret og minder mere om et hospital end et værksted. Ingen snob - Jeg er ikke en snob, men design betyder meget for mig. Jeg vil hellere undvære end at gå på kompromis. Hvis man er forelsket i kvalitet og design, så er det lidt svært at komme udenom. Det er voldsomt vanedannende. Jeg vil gerne have, at tingene afspejler hinanden, siger Jan Nygaard. Helhedsfornemmelsen betyder meget for Jan Nygaard, og derfor bliver der ryddet op og sprittet af i værkstedet, inden mekanikerne går hjem. En luksusbil fortjener passende omgivelser. For at finde Jan Nygaards entré i faget skal tiden spoles tilbage til 1985. Frisk ud af gymnasiet fik knægten fra Dragør et job hos den lokale Fiat-forhandler. Juniorsælger var titlen, og sideløbende med arbejdet tog han en handelsuddannelse. Selv kalder han sig brancheuddannet. Efter en periode hos Fiat gik turen videre til Toyota. Der var han i syv år, inden han tog et pitstop som selvstændig. Der gik dog ikke lang tid, før Jan Nygaard fik muligheden for at købe sig ind i BMW-forhandleren på Amager. En forretning, han overtog helt i 2003. Siden da er der rullet syv gange flere BMWer over kantstenen end før. Derfor bliver han også ofte inviteret til at komme med indspark til alt fra forretningsudvikling til lovforarbejder, der vedrører bilisme. Med en globalt omspændende krise virker det måske underligt at åbne et nyt, stort bilcenter. Men der er mening i galskaben. - Leasing er blevet en større og større del af vores hverdag. Det har betydet, at vi er kommet fint gennem denne periode, hvor det ellers skranter lidt i store dele af erhvervslivet, siger Jan Nygaard. Forandringen kommer Skal man skære det lidt groft, så er motoren i biler ikke blevet ændret, siden den så dagens lys for godt 100 år siden. Er bilens dage talte? Jan Nygaard ved det ikke, men han forudser markante ændringer i løbet af de næste par år. - Det er ikke nødvendigvis logisk, at forbrændingsmotoren skal være fremdriften i fremtiden. Jeg tror, vi vil se et teknologisk kvantespring inden længe, ligesom man har set det i andre erhverv, siger han. Jan Nygaard erkender, at han er småreligiøs omkring sit bilmærke. Derfor er han helt sikker på, at BMW kommer til at være markedsførende på fremtidens biler. - Jeg er ikke spåmand, men jeg forudser, at vi kommer til at se noget helt nyt inden for de næste fem år. Der tror jeg, vi vil sidde og kigge tilbage og snakke om de gode gamle dage, siger han.",
        "metadata": {
            "source": "https://www.berlingske.dk/karriere/bilchefen-er-forelsket-i-kvalitet",
            "image_url": "https://berlingske.bmcdn.dk/media/cache/resolve/image_x_large/image/70/705084/539552-yip.jpg",
            "publication_time": "Torsdag d. 22. oktober 2009, kl. 06.20",
            "author": null,
            "related_links": [],
            "attachments": []
        }
    }
}