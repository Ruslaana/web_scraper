{
    "version": "1.0",
    "document": {
        "id": "https://www_berlingske_dk/virksomheder/britisk-storbank-kan-skaere-hver-fjerde-job-i-spareprogrammer",
        "title": "Britisk storbank kan skære hver fjerde job i spareprogrammer",
        "content": "Ved udgangen af 2014 havde Barclays 132.000 ansatte, men det tal ventes heftigt reduceret - til under 100.000 - over de kommende år, efterhånden som en stribe spareplaner implementeres. Bankens bestyrelsesformand, John McFarlane, sparkede i begyndelsen af juli Barclays' administrerende direktør, Antony Jenkins, ud og overtog selv midlertidigt roret, mens der findes en afløser. - Uanset Antonys væsentlige bidrag stod det klart for os alle (i bestyrelsen, red.), at der var behov for et nyt sæt færdigheder for den kommende periode, sagde Sir Michael Rake, næstformand for bestyrelsen, da beslutningen blev offentliggjort.  John McFarlane planlægger at gøre op med et \"besværligt og bureaukratisk\" selskab, blandt andet ved at skære tusindvis af stillinger og oprette en afdeling for \"dårlige aktiviteter.\" Og formanden er ikke helt ukendt med rollen som sparebøddel. I sin tid hos forsikringsselskabet Aviva gennemførte han ligeledes store besparelser, hvilket gav ham tilnavnet \"Mack the Knife\".  ",
        "metadata": {
            "source": "https://www.berlingske.dk/virksomheder/britisk-storbank-kan-skaere-hver-fjerde-job-i-spareprogrammer",
            "image_url": "https://berlingske.bmcdn.dk/media/cache/resolve/image_x_large/image/32/326360/9884844-banks-forexsettlementusa.jpg",
            "publication_time": "Mandag d. 20. juli 2015, kl. 08.31",
            "author": null,
            "related_links": [],
            "attachments": []
        }
    }
}