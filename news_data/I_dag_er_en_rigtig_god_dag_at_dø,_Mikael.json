{
    "version": "1.0",
    "document": {
        "id": "https://www_berlingske_dk/samfund/i-dag-er-en-rigtig-god-dag-at-doe-mikael",
        "title": "I dag er en rigtig god dag at dø, Mikael",
        "content": "De havde en temmelig barnlig regel. Det var Mikael, der havde fundet på den – ham, der gik så meget op i ritualer. De havde begge en dårlig vane med at tulle for meget rundt om aftenen. Pludselig hed det sig bare, at klokken 22.22 skulle man ligge i sengen. Nogle gange kom han stormende op ad trappen, kastede den lange krop i dynerne hos hende og spurgte med glimt i øjet: »Nåede jeg det?« Da Dorethe kiggede op på uretdenmandag aften på hospicet, gav det sin egen særlige mening. Selvfølgelig havde han ventet. Selvfølgelig skulle Mikael dø klokken 22.22. »Det var svært for ham at erkende, at han ikke skulle være her. Det kæmpede han med til det sidste. Han var en mand i forsvar. Det hed sig, at opholdet på hospice var et tre ugers rekreationsophold. Det blev det ved med at hedde. Han havde ikke brug for at vide, at han skulle dø her.« Mikaels Wolfs har en hjernetumor. Uhelbredelig kræft i stadie tre, kalder lægerne det. Sort uheld er hans egen diagnose.Fold sammenLæs mere Hvordan ser et liv udefter? Det er 14 dage siden begravelsen. I Vester Nebel lever Dorethe og sønnerne Theodor og Valdemar i en underlig blanding af store følelser og almindelig hverdag. De tre. De sover hver nat sammen i hendes seng. Om dagen taler de om savnet af far og griner af hinandens indfald. Dagene går på en ny måde, nu hvor kræften ikke er der. De er alle ved at viske det ud, som Mikael blev til. Og tegner i stedet konturerne op af det, han var. »Når tiden er til det, skal vi se små filmsekvenser igennem på telefonen. Det skal ind i børnenes hukommelse igen. At de havde en far, der kunne noget.«  Inde i Dorethe bygger noget sig større for hver dag, der går. Noget, som for andre kan synes brutalt. Skamfuldt endda. Hun står til gengæld ved det. Den lettelse, hun føler oven på otte år med Mikaels uhelbredelige kræft i hjernen, der sad der som en tredjepart, de ikke havde nogen kontrol over. »Det er også ensomt. Jeg mangler ham. Men det har jeg gjort i rigtig lang tid. Også før han døde. Der har været Mikael. Der har været drengene. Jeg var hende, der skulle få det hele til at gå op. Det er rart at kunne sætte sig ned og trække vejret. Mikaels kræft har været en femtedel af mit liv, halvdelen af vores samliv, og den har altid været i børnenes liv. I alle de år har jeg båret på en angst. Jeg har vidst, at kræften ville komme igen. Jeg har vidst, at jeg ville miste ham. Jeg har bare ikke vidst, hvornår, hvordan eller hvor hurtigt det ville ske.« Mikael Wolf sammen med sønnerne Theodor og Valdemar. Foto: Linda Kastrup.Fold sammenLæs mere Dorethe finder telefonen frem. Hun viser et foto af, hvordan gravstenen kommer til at se ud. Første gang hun så billedet, var det surrealistisk. Nu er det bare en sten med et navn på. Den ændrer ingenting. Der kommer ingen rødhåret mand og tager den vinterjakke på, som stadig hænger i garderoben, eller den mørkeblå baseballkasket, som er på sin faste knage. Han er væk. »Vi tog sammen ud til stenhuggeren, og drengene løb rundt mellem stenene. De fandt en, som de begge syntes var pæn i sort, nistret sten, så det ligner en nattehimmel. Da de løb rundt, var det med nysgerrighed. De fortalte højlydt, at den her sten var til deres far. Vi var i svømmehallen i fredags, fordi vi havde fået et gavekort til en tur derind. Damen i skranken fik det også at vide: »Det her har vi fået, fordi vores far er død«. De har et behov for at sige det til andre,« siger Dorethe. I midten af marts var Mikael gået i gang med at sætte trampolinen op ude i haven. Dorethe havde set på ham gennem køkkenvinduet. Hvordan han sad nede på jorden, imens hunden Arnold i en leg blev ved med at støde mod ham. Hvordan han kæmpede med at komme op, men faldt om på ryggen. Der var forværringen allerede begyndt. Mikael står for sig selv og varmer chili con carnen – et billede, han en dag er trådt helt ud af.Fold sammenLæs mere Mikaels hjernetumor påvirkede balancen så meget, at han ikke kunne rejse sig op fra stolen, han kunne ikke komme ud af sengen, og han kunne ikke rejse sig fra toilettet. Noget, hun måtte hjælpe ham med, ligesom hun skulle tage sig af drengene og det huslige. Da det blev maj, var Mikael terminal-erklæret. På det tidspunkt fik han hjælp af en fysioterapeut fra et palliativt team, fordi hans venstre side ikke længere lystrede ham. Det var fysioterapeuten, der spurgte Mikael, om han ikke kunne have lyst til et rekreationsophold på hospice. »Der gik 13 dage, inden han fik plads. Jeg var godt klar over, at det ville være de sidste 13 dage herhjemme. Det var til gengæld slet ikke faldet ham ind, at han aldrig ville komme hjem igen. Jeg skulle finde en ro midt i sorgen og den vrede, som jeg også har følt. Jeg har også sagt undskyld nogle gange til ham, fordi jeg blev frustreret. Jeg tror, at andre har haft svært ved at forstå, hvad der foregik. Det var en for svær opgave for mig. Det var hårdt at være i.«  Da Mikael kom på hospice, havde han det ambivalent med, at folk kom på besøg. Det var, som om de kom for at sige farvel, konstaterede han. Hver dag var Theodor og Valdemar også inde for at besøge ham. Meget af den mand, som Dorethe altid havde kendt, var allerede på det tidspunkt destrueret. Der var til sidst ikke noget sprog tilbage. Hans sirlige håndskrift var blevet reduceret til små krøllede bogstaver. Til sidst kommunikerede Mikael ved at pege på et ark papir, hvor Dorethe i kolonner havde skrevet følelser, personer og ting ind. »Om lørdagen begyndte han pludselig at virre med hænderne. Han ville sige mig noget. Med kuglepennen begyndte han at køre fra »træt« til »følelser« til »smerter« igen og igen. Jeg sagde til ham: »Jeg ved ikke helt, hvad det betyder, Mikael? Betyder det, at du er så træt, og har det så dårligt, at du er ved at være klar til at tage væk herfra?« Han nikkede. Han pegede ned på »sygeplejerske«. Jeg spurgte igen: »Du fortæller mig, at du er så træt og har det så dårligt, at du er ved at være klar til at dø?« Han nikkede. Det var først der, at han erkendte det. At hans liv skulle ende. Jeg er taknemmelig for, at han kom til den erkendelse. Det gjorde på en måde hans død lettere at bære.« »Mikaels kræft har været en femtedel af mit liv, halvdelen af vores samliv, og den har altid været i børnenes liv. I alle de år har jeg båret på en angst. Jeg har vidst, at kræften ville komme igen. Jeg har vidst, at jeg ville miste ham. Jeg har bare ikke vidst, hvornår, hvordan eller hvor hurtigt det ville ske,« husker Dorethe om årene op til Mikaels død.Fold sammenLæs mere Om mandagen løb der fra Mikaels ene øje en konstant strøm af tårer. Det var den dag, han sagde farvel. Midt i gråden ville han ikke være alene. Store, stærke, stædige Mikael. Han ville holde nogen i hånden. Da Dorethe kom tilbage fra en toilettur, sad Mikaels far med fingrene om sin søns hånd. Mikael blev ved med at klemme ham på den samme måde, fortalte han. To gange i træk. »Lige siden Mikael og jeg blev kærester, har vi haft det tegn, at når man trykker hinanden to gange i hånden, så betyder det: Jeg elsker dig. Det var vores lille ting. Til slut blev det tegn det vigtigste for ham. Ved middagstid mistede han bevidstheden. Jeg sad ved hans side og sagde: »I dag er en rigtig god dag at dø, Mikael. Solen skinner fantastisk udenfor. Hvis du dør i dag, vil jeg gøre alt for at få dig begravet på fredag, hvor der er byfest. Så kan du blive mindet på den måde, du gerne vil. Til en fest, hvor folk kan skåle sammen med dig.« Om aftenen kl 22.22 holdt han så op med at trække vejret.« Da Theodor og Valdemar så deres far næste dag, konstaterede de, at han var kold. Han lignede far, men bare i en langt mere hvid udgave, som han lå der i den åbne kiste. De aede ham og rørte ham på kinden. Imens hele familien lagde ting ned i kisten til ham og skrev beskeder på den, stod Dorethe og iagttog det hele med en mærkelig følelse. Hun havde været ked af det i så lang tid. I så mange år. Nu så hun på flere af de andre, der først i dette moment var blevet ramt af sorgen. »Det var underligt. På en måde stod jeg alene med den lettelse, som jeg begyndte at føle stærkere og stærkere, efter at Mikael havde fået fred. Nu kunne jeg begynde at samle mine børn og mig selv op.« Det var Theodor, der midt i alles sorg bragte noget andet ind i kirken. Da han skulle op til første række ved alteret, hoppede den syvårige dreng over bårebuketterne. Frem og tilbage, frem og tilbage. I sin helt egen leg. Henover blomsterne, der lå hele vejen op ad kirkegulvet. Det var sådan, den dag var. Den passede til Mikaels egen ligefremhed og alt det, der ventede uden for kirken: teltene, fadølsanlægget, hoppeborgene, kagebordet. Alt, der skulle være hans festlige farvel. »Vi grinede, hyggede og smilede den dag. Der var plads til alle følelser, og solen skinnede. Det var lige i Mikaels ånd.«  Gravstedet er ikke til hende. Theodor og Valdemar har til gengæld brug for at have et sted, hvor de kan snakke med far, når de har brug for det eller bliver sure på hende. Dorethe går ned mod svinget ved landsbykirken. Det skulle ikke være her ud til vejen, så de hele tiden ville passere det på vej i skole eller på gåture med Arnold, forklarer hun og peger. Derfor ligger Mikaels grav længere inde bagved. Tæt op af markerne. »Mor, jeg kan jo bare løbe langs markerne fra huset, når jeg vil besøge far,« havde Valdemar sagt med et barns optimistiske sind, da de fandt det rette sted. Lige nu er der kun perlegrus på graven. Når hun ser på den jord, der ligger over Mikael, føler hun mest af alt fred. De skal nok klare det i det her livefter. De tre. Hun har fået nok af at sigefuckdet hele.Fuck cancer. »Den Mikael, jeg sagde farvel til på hospice, var ikke den Mikael, som jeg giftede mig med. Det billede har jeg ikke lyst til at fastholde. Jeg er stolt over, at jeg blev hos ham og var med til at gøre tiden mere tryg for ham. For det er ikke givet, at man er der. Det er hårdt. Jeg har haft de der tanker, hvor jeg har kørt på motorvejen, set et skilt mod Hamborg og tænkt: Nu kører jeg af sted. Jeg har tænkt på flugten. Men det havde været en endnu sværere byrde at leve med.«",
        "metadata": {
            "source": "https://www.berlingske.dk/samfund/i-dag-er-en-rigtig-god-dag-at-doe-mikael",
            "image_url": "https://berlingske.bmcdn.dk/media/cache/resolve/image_x_large/image/102/1023369/13870887-02ind20160317-190505-3-1325jpg.jpeg",
            "publication_time": "Lørdag d. 02. juli 2016, kl. 08.30",
            "author": "Nathalie Ostrynski",
            "related_links": [],
            "attachments": []
        }
    }
}