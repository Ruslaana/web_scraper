{
    "version": "1.0",
    "document": {
        "id": "https://www_berlingske_dk/kronikker/naar-hun-ser-tilbage-paa-opdragelsen-af-sine-tre-boern-ser-hun-tre",
        "title": "Når hun ser tilbage på opdragelsen af sine tre børn, ser hun tre forskellige forståelser af, hvad det vil sige at være en god forælder",
        "content": "Over de sidste 28 år har børneopdragelse undergået en markant kulturændring, og min egen rejse som forælder har afspejlet denne udvikling. Min mand og jeg er forældre til tre børn med den samme livserfaring i bagagen, og alligevel har jeg været forælder på tre forskellige måder undervejs. Da mit første barn blev født i 1998, var revselsesrettenblevet ophævet året forinden, og hvis der var én, der ruskede i sit barn eller råbte af det, var det ikke noget, man så som forkert. Min egen tilgang til opdragelse var præget af en konsekvenspædagogisk tankegang. Når skolen ringede og fortalte, at min søn havde været en del af en gruppe, der kastede med bær eller kaldte nogen for noget grimt, var jeg meget bekymret for, at han ikke hørte efter, hvad de voksne sagde. Selv sagde jeg til ham: »Det stopper nu.« Ingen lange forhandlinger, ingen dybdegående analyse – blot en klar grænse. Og når han selv oplevede at blive drillet, spurgte jeg ham: »Hvad har du selv gjort? Hvad kunne du selv gøre?« Fokus var på at tage ansvar, på handling frem for følelser, og måske var der også gange, hvor hans selvbillede fik et knæk, for han følte sig helt sikkert ikke lyttet til eller forstået. Men det var vigtigt, hvad andre tænkte om ham og om os, og at han havde respekt for voksne. Men min mand og jeg var jo ikke alene med vores opdragelse. Vi var en del af en tid og en barselsgruppe, hvor vi alle spejlede os i hinanden. »Børneopdragelse er ikke statisk. Men måske kan vi godt både lytte og lede såvel som anerkende og stille krav, hvilket jeg også ser rigtig mange gøre.«Fold sammenLæs mereFoto: Søren Bidstrup. Vi var flere, der havde samme tilgang: at børn måtte lære at håndtere svære situationer, at de skulle kunne stå imod, og at vi som forældre ikke skulle pylre. Vi talte om, hvordan man satte grænser, og vi bekræftede hinanden i, at børnene skulle lære at høre efter voksne, og at det var de voksne, der bestemte, og at børn ikke havde indflydelse på eget liv. Det var også vigtigt for os, at vores dreng gik til sport. Mobning og forældresamarbejde var der derimod ikke fokus på, så når én havde lukket mit barn ude, når de skulle hjem til hinanden og lege, var det bare ærgerligt. Det var der ingen, der tænkte over. Sad han nogle dage alene hjemme uden at være med, var det vores eget problem. Også i de større livsvalg har vores tilgang været forskellig fra barn til barn. Med mit første sagde vi: »Vil du ikke fortsætte på gymnasiet? Det skal du.« Det var ikke til forhandling. Vi forventede, at han gennemførte, også selvom han var demotiveret eller syntes, det var svært. Da min datter kom til verden i 2002, var tiden en anden, og det var min barselsgruppe også. Der talte vi om, at vi selv var blevet skældt ud, og at det også var godt, at det ændrede sig nu. Nu begyndte vi alle at læse familieterapeuten Jesper Juul, børn blev kompetente, og vi talte om at møde dem med anerkendelse og se tingene fra deres perspektiv. Vi delte historier om konflikter i børnehaven og skolen, og vores tilgang var en anden: Hvad mon der lå bag hendes handling? Hvordan kunne vi støtte børnene i at håndtere deres følelser? Når skolen ringede og fortalte om en konflikt, sagde jeg den ene dag: »Det kan jeg slet ikke forestille mig, at hun har gjort, men jeg taler med hende om det«, og jeg sagde også til min datter, at hun skulle tage hende pigen fra klassen med hjem, som de ikke huskede at invitere med i legene. Flere af os forældre var frivillige. I Natteravnene, når de unge begyndte at gå i byen, og i fodboldklubben tog vi hinandens børn med. Mobning og mobiler kom i fokus, og forældrene skulle med ind i skolen og være med i klasseråd og lave aftaler om, at ingen måtte stå udenfor. Der kom også fælles regler om den lille Nokia, som alle fik. Vi tog nu ansvar for, at ingen blev lukket ude, det var ikke nemt, men et blik for andre var værdi nummer ét, hvis man ville være med i den gode forældregruppe. Forældrefester skulle der også til, for så ville børnene nok også lege sammen. Vores tredje barn, der blev født i 2007, har til gengæld oplevet mig som en forælder, der næsten udelukkende har været anerkendende. Hvis vores barn sagde, at han ikke ville i skole, fordi han følte sig sløj, lyttede jeg, forsøgte at forstå ham og spurgte ind til, om der var noget galt i skolen. Når lærerne sagde, at han ikke bidrog i klassen eller lavede sine lektier, forklarede jeg det med, at han syntes, det var svært, eller at undervisningen ikke var interessant nok. På efterskolen fortsatte tendensen, og da han ikke ville gå der, handlede det også om, hvad skolen kunne gøre, og at der også var noget med lærerne. Og igen – jeg var ikke alene. »Denne rejse – fra konsekvens til anerkendelse – er ikke kun min historie. Det er en bredere, kulturel bevægelse.«Fold sammenLæs mereFoto: Søren Bidstrup. Min tredje barselsgruppe var endnu en ny virkelighed. Nu var vi forældre, der lyttede til hvert et signal fra vores børn. Vi vendte og drejede situationer i timevis og analyserede, om vi som forældre kunne gøre mere for at beskytte, støtte og forstå. Hvor vi tidligere talte om, hvordan vi kunne hjælpe vores børn til at tilpasse sig verden, talte vi nu om, hvordan vi kunne tilpasse de ansatte og de andre forældre i børnehaven til vores børn. Vi talte mere om, hvad andre kunne gøre for vores børns trivsel, end hvad vi selv kunne gøre for at fremme trivslen i vores børns klasser. Frivilligheden var ikke det, der samlede os forældre, snarere vinklubber og padelklubber. Denne tilgang viste sig også, da mit tredje barn nåede gymnasiealderen. Her sagde vi ikke længere: »Det skal du.« I stedet sagde vi: »Kan du ikke lide stedet? Så må vi finde et andet gymnasium.« Denne rejse – fra konsekvens til anerkendelse – er ikke kun min historie. Det er en bredere, kulturel bevægelse. Da jeg i sin tid startede på pædagogseminariet, lærte vi, at børn skal lære at regulere sig selv, og at voksne skal stille krav. Ti år senere hed det ikke pædagogik, det jeg læste, men specialpædagogik, og fokus var langt mere på at forstå, lytte og imødekomme, hvilket også har mange fordele, særligt i forhold til at føle sig god, som den man er, og netop ikke blive reguleret af frygt for andre. Men her står vi så efter næsten tre årtier med en opdragelseskultur, der er blevet stadig mere anerkendende. Har vi fundet balancen? Eller er vi gået fra én ekstrem til en anden? Det er ikke et spørgsmål om, hvorvidt børn skal lyttes til og anerkendes – selvfølgelig skal de det. Men de skal også lære, at livet også er svært, og at man lærer meget ved at gå over broen, selvom man ikke tror, at man kan. De skal lære at stå i modgang, tage ansvar og finde løsninger. »Vi skal holde fast i, at det føles godt at gøre noget godt for andre. Det er her, selvværdet styrkes, og det er den vigtigste egenskab.«Fold sammenLæs mereFoto: Søren Bidstrup. Vi har tre forskellige børn, og de to store spørger, om vi ikke skal opdrage deres lillebror. Skal han ikke have huslige pligter og et job, som de skulle? Det er spændende, hvordan de til sin tid vælger at opdrage deres børn, og om det hele starter forfra. Når jeg ser tilbage på mine tre skole- og barselsgrupper, ser jeg tre tidsbilleder af børneopdragelse i Danmark. Tre forskellige forståelser af, hvad det vil sige at være en god forælder. Jeg ser, hvordan vi som forældre har udviklet os sammen, og hvordan vi har påvirket hinanden. Børneopdragelse er ikke statisk. Men måske kan vi godt både lytte og lede såvel som anerkende og stille krav, hvilket jeg også ser rigtig mange gøre. For det er jo ikke enten-eller, selvom debatten ellers kan få det til at se sådan ud - og som jeg også beskriver det lidt fra mit eget liv. Opdragelse er et både-og. Vi skal tage alt det gode med fra årtierne, fra 90erne, 00erne og 2020erne. Vi skal holde fast i mere vi og mindre mig. Vi skal holde fast i, at vi er de vigtigste rollemodeller for vores børn: Alt, hvad vi gør og siger, gør de. Vi skal holde fast i, at det føles godt at gøre noget godt for andre. Det er her, selvværdet styrkes, og det er den vigtigste egenskab. Og vi skal holde fast i, at opdragelse er at få børn til at holde af sig selv, men også at holde af dem, ingen holder af. Anne Søgaard er ensomheds- og fællesskabskonsulent ",
        "metadata": {
            "source": "https://www.berlingske.dk/kronikker/naar-hun-ser-tilbage-paa-opdragelsen-af-sine-tre-boern-ser-hun-tre",
            "image_url": "https://berlingske.bmcdn.dk/media/cache/resolve/image_x_large_vertical/image/191/1912815/24933619-kronikr---anne-sgaard.jpg",
            "publication_time": "Torsdag d. 17. april 2025, kl. 18.55",
            "author": null,
            "related_links": [],
            "attachments": []
        }
    }
}