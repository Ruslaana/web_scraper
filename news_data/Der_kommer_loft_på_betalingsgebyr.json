{
    "version": "1.0",
    "document": {
        "id": "https://www_berlingske_dk/privatoekonomi/der-kommer-loft-paa-betalingsgebyr",
        "title": "Der kommer loft på betalingsgebyr",
        "content": "Det må ikke koste mere end 50 kroner for regninger, der ikke er tilmeldt betalingsservice, PBS. Det slår Forbrugerombudsmanden fast i principiel sag, hvor Silkeborg Forsyning opkrævede 62,50 kroner i betalingsgebyr for regninger, der ikke var tilmeldt PBS. I en pressemeddelelse slår Forbrugerombudsmanden fast, at han hidtil har accepteret henholdsvis 29 og 39 kroner. \"Derfor var denne konkrete sag principiel, idet den gav anledning til at overveje, hvilken øvre beløbsgrænse Forbrugerombudsmanden vil kunne acceptere for gebyr for regninger, der ikke er tilmeldt PBS,\" skriver myndigheden. Silkeborg Forsyning accepterer denne øvre grænse og ændrer nu gebyret, så der i fremtiden kun opkræves 50 kr. for regninger, der ikke er tilmeldt PBS. /ritzau/",
        "metadata": {
            "source": "https://www.berlingske.dk/privatoekonomi/der-kommer-loft-paa-betalingsgebyr",
            "image_url": "https://berlingske.bmcdn.dk/media/cache/resolve/image_x_large/image/78/788596/3252500-colourbox_business_artikel__x__jpg.jpg",
            "publication_time": "Tirsdag d. 25. maj 2010, kl. 11.29",
            "author": null,
            "related_links": [],
            "attachments": []
        }
    }
}