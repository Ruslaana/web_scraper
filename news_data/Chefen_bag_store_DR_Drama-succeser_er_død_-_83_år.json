{
    "version": "1.0",
    "document": {
        "id": "https://www_berlingske_dk/danmark/chefen-bag-store-dr-drama-succeser-er-doed-83-aar",
        "title": "Chefen bag store DR Drama-succeser er død - 83 år",
        "content": "Ingolf Gabold, der som chef for DR Drama stod bag tv-serier som \"Nikolaj og Julie\", \"Borgen\" og \"Forbrydelsen\", er død. Han blev 83 år. Det skriver DR. Ingolf Gabold var dramachef i DR fra 1999 til han blev pensioneret i 2012 efter 38 år i mediehuset. I en nekrolog skriver Bjørn Erichsen, tidligere tv-direktør i DR, at Ingolf Gabold døde i \"favnen på sin kyndige og smukke hustru, Kikke, og med sine børn omkring sig\". Det var Bjørn Erichsen, der i sin tid som tv-direktør ansatte Ingolf Gabold som dramachef. - Jeg ansatte rigtig mange mennesker i mine seks år som tv-direktør i DR. Mange gode, men den lykkeligste hed Ingolf, skriver han. Bjørn Erichsen forklarer videre, at han havde lavet en aftale med daværende økonomichef Kirsten Leth om, at hun skulle sige til, hvis økonomien skred. - Jeg vidste, han kunne sin dramaturgi, men kunne han også regne?!, skriver Erichsen. Men det kunne Gabold, lyder konklusionen, og efterfølgende begyndte priserne at tikke ind. \"Rejseholdet\" vandt en Emmy, og det samme gjorde \"Nikolaj og Julie\". \"Krøniken\" blev nomineret til en Emmy, men måtte se sig slået. Til gengæld fik den danske dramaserie fem priser ved Producentforeningens tv-festival i 2004. Også både \"Forbrydelsen\" og \"Borgen\" høstede internationale priser efter deres præmierer i henholdsvis 2007 og 2010. /ritzau/",
        "metadata": {
            "source": "https://www.berlingske.dk/danmark/chefen-bag-store-dr-drama-succeser-er-doed-83-aar",
            "image_url": "https://berlingske.bmcdn.dk/media/cache/resolve/image_x_large/image/191/1917911/24943699-i-en-nekrolog-skriver-bjrn-erichsen-tidligere-tv.jpg",
            "publication_time": "Fredag d. 02. maj 2025, kl. 19.52",
            "author": null,
            "related_links": [],
            "attachments": []
        }
    }
}