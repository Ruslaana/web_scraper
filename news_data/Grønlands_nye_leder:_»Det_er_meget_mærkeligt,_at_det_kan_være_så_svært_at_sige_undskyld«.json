{
    "version": "1.0",
    "document": {
        "id": "https://www_berlingske_dk/indland/groenlands-nye-leder-det-er-meget-maerkeligt-at-det-kan-vaere-saa-svaert",
        "title": "Grønlands nye leder: »Det er meget mærkeligt, at det kan være så svært at sige undskyld«",
        "content": "Grønland fik mandag en ny regering. Det betyder dog ikke, at gamle, betændte sager, der nager forholdet til Danmark, forsvinder af sig selv. På sin første officielle arbejdsdag blev Jens-Frederik Nielsen, der er ny formand for selvstyret, spurgt ind til den såkaldte spiralsag. Skal Grønland og Danmark forsones, kræver det ifølge ham, at Danmark siger undskyld. »Ja, det mener jeg. Jeg har før udtalt, at det er meget mærkeligt, det kan være så svært at sige undskyld, når det er ting, vi ved, der er sket. Men nu skal de udredes, og så må vi tage den derfra,«siger Demokraatits formand, Jens-Frederik Nielsen, i et interview til DR. Netop nu er en udredning i gang med at kortlægge, hvad der er sket i den omdiskuterede sag, og spørger man Jens-Frederik Nielsen, kan det ikke gå for hurtigt med at få fakta på bordet. Er der en sag, der i den grad har drevet den grønlandske folkestemning, er det historien om de 4.000 grønlandske kvinder og piger, der fik sat spiraler op i 1960erne og 1970erne. En del vidste ikke engang, at det skete – og den yngste var bare 13 år gammel.  Jens-Frederik Nielsen blev den helt store stemmesluger ved valget i Grønland 11. marts. Sammen med fire ud af fem partier i det nyvalgte parlament står han nu i spidsen for en historisk bred regering. Det sker i en tid, hvor Grønland og Danmark står i en udenrigspolitisk situation – med USA og Donald Trump forstås – som ifølge den nyvalgte formand kræver et tæt samarbejde. I den forbindelse er der både et spor om fremtiden og ligeværdighed i rigsfællesskabet, men der er også et spor, der handler om at få kolonitidens »grelle ting« og sandheden frem i lyset i arbejdet med at forsones, slår den nye formand fast iinterviewet til DR. Her er spiralsagen helt central. Det var DR, der i 2022 gravede omfanget af den frem. Igennem fem afsnit blotlagde podcasten»Spiralkampagnen«, hvordan mange tusinde grønlandske kvinder og piger fik opsat en spiral for at undgå for voldsom befolkningstilvækst, imens Danmark rullede velfærdsstatens service og levestandard ud i Grønland. I den netop afsluttede regeringsperiode blev den danske ageren kaldt for »folkedrab«. Første gang af den netop afgåede selvstyreformand, Múte B. Egede, og senere gentaget af Naaja Nathanielsen, der blev udpeget som Grønlands officielle talsperson i sagen. I et interview tilBerlingskegav hun i januar også udtryk for, at Grønland var klar til at hive Danmark i retten for det, hvis de kommende udredninger giver grundlag for det: »Folkedrab er forsøg på at begrænse en bestemt etnisk gruppe. Der skal være intention, og med det, vi har oplevet, det, vi har hørt fra de grønlandske kvinder, så mener vi, at det er korrekt at bruge ordet. Det er vi klar til at føre sag på, hvis den kommende undersøgelse giver grundlag for det.« Der er tradition for, at det nyvalgte grønlandske parlament går i nationaldragt fra en kirke i Nuuk til selve parlamentet den dag, de bliver indsat.Fold sammenLæs mereFoto: Emil Stach Freelance/Ritzau Scanpix. I den koalitionsaftale, som Jens-Frederik Nielsens regeringskoalition er bygget på, er selve spiralsagen ikke nævnt. At de nyvalgte toppolitikere kræver forandring i relationen til Danmark, er dog ikke til at overse. »Status quo er ikke en mulighed,« fremgår det direkte af aftalen. Derfor vil den nye koalition som noget af det første starte forhandlinger med Danmark. Helt centralt står der, at forhandlingerne skal tage udgangspunkt i en »gensidig forståelse« og aftale om, at grønlændere og danskere skal være »totalt ligestillede og ligeværdige«. Derudover skal Danmark og Grønland tale om det fremtidige økonomiske samarbejde og om »nødvendige« investeringer for at skabe udvikling i Grønland. Som det sidste kræver koalitionen, at der bliver lavet en »køreplan« for betingelserne for en revision af selvstyreloven. Under valgkampen talte Jens-Frederik Nielsen varmt for at skrue på knapperne for de regler, der kredser om grønlandske indtægter i råstofsektoren. Overstiger indtægterne fra et muligt fremtidigt projekt et vist beløb – omkring 75 millioner årligt – skal en del af beløbet nemlig, som reglerne er nu, trækkes fra det såkaldte bloktilskud fra Danmark. Står det til Jens-Frederik Nielsen, beholder Grønland det hele, både indtægterogbloktilskud. Hvad angår spørgsmålet om selvstændighed, der særligt har fyldt i danske medier valgkampen igennem, er det ifølge koalitionen vigtigt at »træde varsomt« og inddrage befolkningen. I den valgperiode, der netop er gået i gang, vil der være fokus på at overtage ansvaret for nogle af de områder, som Danmark fortsat varetager i dag. Hvad der er øverst på listen, fremgår ikke tydeligt, men i løbet af valgkampen er fødevareområdet blevet diskuteret. ",
        "metadata": {
            "source": "https://www.berlingske.dk/indland/groenlands-nye-leder-det-er-meget-maerkeligt-at-det-kan-vaere-saa-svaert",
            "image_url": null,
            "publication_time": "Tirsdag d. 08. april 2025, kl. 09.30",
            "author": "Anne Meisner Synnestvedt",
            "related_links": [],
            "attachments": []
        }
    }
}