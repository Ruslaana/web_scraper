{
    "version": "1.0",
    "document": {
        "id": "https://www_berlingske_dk/rejser/fem-stemningsfulde-markedsbyer-i-europa",
        "title": "Fem stemningsfulde markedsbyer i Europa",
        "content": "Der er meget, der handler om portvin i nordportugisiske Porto. Men den charmerende by med stejle gader har ikke kun drikkevarer, men også mad på menuen. Byens mest stemningsfulde marked er det overdækkede Mercado do Bolhão, der byder på alt fra blomster over grøntsager til brød, slagtervarer og frisk fisk. Man kan også smage på de lokale produkter i de små spisesteder i bunden af markedshallen, som sælger hjemmelavede frokostretter til en ganske rimelig pris. Hvad: Fødevaremarked, mandag til fredag samt lørdag formiddagHvor: Porto, Portugal  Midt i et eventyrligt landskab med borge, dybe skove og brusende floder ligger den charmerende Sarlat-la-Canéda – ofte bare benævnt Sarlat. Byens berømte lørdagsmarked er lidt af et tilløbsstykke, og blandt den gamle bys smukke stenhuse kan du opleve et marked, der er så fransk, som det nærmest kan være. Her er flere af de handlende iført klassisk fransk alpehue, og boderne bugner af store, lugtende oste, hjemmelavede pølser, oliven, nødder og foie gras, for blot at nævne et fåtal af varerne. Markedsmylderet fylder gader og stræder hver lørdag og fortsætter helt ind i en gammel kirke midt på torvet, der i dag er omdannet til et gastronomisk tempel. Hvad: Fødevaremarked, hver lørdag året rundtHvor: Sarlat, Dordogne, Sydvestfrankrig  For fiskeelskere er søndagsmarkedet i den maltesiske havneby Marsaxlokk det helt rigtige sted at kaste anker. Her er byens havnepromenade forvandlet til én lang stime af boder med friskfangede fisk i alle størrelser fra små sardiner til skrækindjagende sværdfisk. Her kan man indsnuse atmosfæren blandt fiskesælgerne med ivrige armbevægelser, og lader man blikket vandre mod vandet, kan man nyde synet af de mange traditionelle fiskerbåde, der afventer næste tur på havet. Hvad: Fiskemarked, hver søndag året rundtHvor: Marsaxlokk, Malta På mange markeder i havnebyer er frisk fisk en af morgenens hovedattraktioner – og således også i maltesiske Marsaxlokk, hvor man fristes af alt fra blæksprutter og skaldyr til sværdfisk.Fold sammenLæs mere Tæt på det gamle centrum i Spaniens tredjestørste by ligger både det livlige og folkelige Mercado Central og det elegante, modernistiske Mercado de Colón. Mercado Central er stedet, hvor indbyggerne selv handler, og her hænger blandt andet masser af lufttørrede skinker på rad og række. Skinkerne er spaniernes store stolthed, og der er mange forskellige typer. Finest er den møre ibérico de bellota fra agernspisende svin, der har en karakteristisk nøddeagtig smag. Mercado Central fra 1928 er med sit dekorerede stålgitterværk i loftet og sit flotte indgangsparti også en arkitektonisk oplevelse. Hvad: Markedshaller med imponerende arkitekturHvor: Valencia, Spaniens østkyst  Der er smukt som på et postkortmotiv i den franske provinsby Annecy, som det lokale turistbureau markedsfører som ’Alpernes Venedig’. Sammenligningen med den italienske turistmagnet har nok noget med Annecys mange kanaler at gøre, men virker en smule plat. For der er smukt i sin helt egen ret i den østfranske by, hvor middelalderhusene spejler sig i kanalerne. Særligt pittoresk er den gamle fængselsbygning fra 1100-tallet, der sejler på sin egen lille ø midt i en kanal. Annecy kan godt virke en smule søvnig – men ikke på markedsdage. Her liver de gamle gader op med bod efter bod, hvor man kan købe sig mæt i farvestrålende auberginer, tomater og courgetter, formfuldendte artiskokker og skovbundsduftende svampe. Osteboderne er fyldt med mere eller mindre velduftende lokale oste, hvor den lokale reblochon er en populær genganger. Den bruges blandt andet i den rustikke egnsret tartiflette sammen med kartofler, løg og bacon. Prøv den f.eks. i den hyggelige restaurant Ô Savoyard i den gamle bydel. Hvad: Fødevaremarked, tirsdag, fredag og søndag formiddag året rundtHvor: Annecy, Haute-Savoie, Østfrankrig Når der er marked i Annecy, lyses den ellers lidt søvnige bys gader op af grøntsager i alskens farver.Fold sammenLæs mere ",
        "metadata": {
            "source": "https://www.berlingske.dk/rejser/fem-stemningsfulde-markedsbyer-i-europa",
            "image_url": "https://berlingske.bmcdn.dk/media/cache/resolve/image_x_large/image/15/158822/20897931-12rejbm-de-5-5-150351-903jpg.jpeg",
            "publication_time": "Mandag d. 14. maj 2018, kl. 19.00",
            "author": null,
            "related_links": [],
            "attachments": []
        }
    }
}