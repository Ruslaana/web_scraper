{
    "version": "1.0",
    "document": {
        "id": "https://www_berlingske_dk/virksomheder/sonys-racerrobot-slaar-nogle-af-verdens-bedste-gran-turismo-spillere",
        "title": "Sonys racerrobot slår nogle af verdens bedste »Gran Turismo«-spillere",
        "content": "Verdens bedste spillere af det ikoniske »Gran Turismo« får nu tæsk – af en robot. Den japanske elektronikgigant Sony har med held skabt Gran Turismo Sophy, som er en såkaldt agent medkunstig intelligens, altså computerkraft, som sætter den i stand til at lære og forstå og derefter sætte ind og tage førertrøjen på. Sony har sammensat et hold på tværs af koncernen til at udvikle GT Sophy, som har trænet siden juli 2021, hvor fire af de bedste »Gran Turismo«-spillere kørte mod robotten. Det lærte den meget af, og i oktober slog den menneskelige spillere i racerspillet, der siden debuten i 1997 er solgt i over 80 millioner eksemplarer. Det lykkedes da GT Sophy at vinde en første- og to andenpladser i de tre løb med en score på 104 mod 52. Ved GT Sophys første optræden et halvt år tidligere blev robotten slået med 86 mod 70. »Der blev brugt omkring 20PlayStationssamtidig i omkring 10-12 dage for at træne GT Sophy helt fra bunden og op til et overmenneskeligt niveau,« fortæller Peter Wurman, der er direktør for Sony AI America og har stået i spidsen for det hold, som har designet den kunstige intelligens, til nyhedsbureauet Reuters. Kunstig intelligens har tidligere kunnet slå mennesker, når der er spillet skak, Mahjong eller Go. Ifølge Sony kræver det mange samtidige og hurtige beslutninger at køre en bil i et spil, hvilket har givet holdet bag GT Sophy ekstra udfordringer. Sony kalder selv maskinens sejr over mennesket i racerspillet for et gennembrud for kunstig intelligens. »Gran Turismo Sophy er en betydningsfuld udvikling af kunstig intelligens, hvis formål ikke blot er at være bedre end menneskelige spillere, men at give spillerne en stimulerende modstander, som kan fremskynde og løfte spillernes teknik og kreativitet til næste niveau,« siger Hiroaki Kitano, som er topchef for Sony AI. Sony arbejder nu på at bygge GT Sophy ind i en fremtidig udgave af »Gran Turismo«. Alle de store teknologikoncerner i verden investerer store summer i at udvikle kunstig intelligens. Den amerikanske softwaregigant Microsoft,som konkurrerer med Sony om at være størst inden for spilverdenenog for nyliglagde 75 milliarder dollar for at overtage spilgiganten Activision Blizzard, har tidligere brugt spil til at forbedre kunstig intelligens og dermed give spillerne nye udfordringer.",
        "metadata": {
            "source": "https://www.berlingske.dk/virksomheder/sonys-racerrobot-slaar-nogle-af-verdens-bedste-gran-turismo-spillere",
            "image_url": "https://berlingske.bmcdn.dk/media/cache/resolve/image_x_large_vertical/image/151/1515246/24006713-pix-gran-turismo.jpg",
            "publication_time": "Torsdag d. 10. februar 2022, kl. 12.00",
            "author": "Thomas Breinstrup",
            "related_links": [],
            "attachments": []
        }
    }
}