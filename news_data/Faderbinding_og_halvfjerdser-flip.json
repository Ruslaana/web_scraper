{
    "version": "1.0",
    "document": {
        "id": "https://www_berlingske_dk/boganmeldelser/faderbinding-og-halvfjerdser-flip",
        "title": "Faderbinding og halvfjerdser-flip",
        "content": "Et tyndt tæppe af stille melankoli ligger over Camilla Stockmarrs nye roman »Udflytterne«. Den velskrevne og varme fortælling om en dreng og hans far er en rejse ind i både barnesind og -kærlighed, og så er den en tidsrejse tilbage til dengang, det var på mode at være selvforsynende og selvudviklende med langt hår og hjemmestrikkede sweatre. Drengen med det mytologiske navn Phønix fortæller om de gode, men også svære barndoms- og ungdomsår, hvor familien med far, mor og søster er flyttet fra lejligheden i København til en faldefærdig og nedlagt vandmølle i det svenske for at udleve drømmen om det gode liv. De bosætter sig der, hvor de svenske udvandrere i sin tid valfartede fra, og hvor heller ikke de nulevende lokale med deres udestuer og praktiske erfaringer kunne finde på at installere sig. Det er heller ikke let for den lille familie, og selv om faren langt hen ad vejen har et imponerende overskud og en indædt tro på, at han kan, så mangler han de praktiske færdigheder og det store overblik. Det forsøger han at finde i meditative seancer - uden her det store held. »Udflytterne« er en bog om fortabt halvfjerdser-ideologi, om at turde være anderledes, om storslået svensk natur og om en drengs kærlighed til og beundring for sin ikke helt almindelige far, fortalt i et fint og forløsende sprog. Phønix iagttager verden med barndommens logisk naive blik og en anelse barnlig ironi, så sørgeligt groteske situationer fremstår humoristiske og fuld af kærlighed. Historien strækker sig over en årrække, hvor der ikke sker de store dramatiske begivenheder - og når de sker, holdes dramatikken i ave - men hvor livet går, og melankolien breder sig. Far og søn er hovedpersoner, mens moren er den kommenterende praktiker og søsteren den reflekterende realist, der med sine betragtninger sætter tingene i relief. En lille poetisk roman at blive tænksom af.",
        "metadata": {
            "source": "https://www.berlingske.dk/boganmeldelser/faderbinding-og-halvfjerdser-flip",
            "image_url": "https://berlingske.bmcdn.dk/media/cache/resolve/image_x_large/image/67/677974/4904571-udflytterne.jpg",
            "publication_time": "Fredag d. 17. februar 2012, kl. 22.30",
            "author": null,
            "related_links": [],
            "attachments": []
        }
    }
}