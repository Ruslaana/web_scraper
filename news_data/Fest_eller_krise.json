{
    "version": "1.0",
    "document": {
        "id": "https://www_berlingske_dk/groft-sagt/fest-eller-krise",
        "title": "Fest eller krise",
        "content": "Det er svært for danske journalister at få substans i reportagerne fra Krim, hvor tilfældige mennesker på gaden har erstattet den klassiske udlandsreporters hovedkilde: taxachaufføren. Det er klart, at man er på herrens mark, når man ikke forstår et ord russisk, befolkningen ikke taler engelsk, og man kun har dårlige tolke uden politiske forbindelser til rådighed. TV2s nye Ulla Terkelsen, den samvittighedsfulde Lotte Mejlhede, slider som sine kolleger bravt for at fortælle det samme hver dag, men i journalistens evige kamp for at pumpe enhver begivenhed op til sensation hedder det nu, som skrevet i Politikens reportage, at den ukrainske krise er den værste i Europa siden Berlinmurens fald. Så vidt Groft sagt erindrer, var Berlinmurens fald ikke en krise. Den var en fest og befrielse. Men det er naturligvis snart 25 år siden, den faldt, og dengang var de ivrige Krim-reportere måske kun fem år gamle, og med det niveau, der hersker i den danske folkeskole, er det måske forståeligt, at de tror, at Berlinmurens fald var en stor katastrofe. Og det var den for så vidt også. For gamle kommunister samt Putin og ligesindede.",
        "metadata": {
            "source": "https://www.berlingske.dk/groft-sagt/fest-eller-krise",
            "image_url": "https://berlingske.bmcdn.dk/media/cache/resolve/image_x_large/image/88/880781/7221788-groft-sagt.jpg",
            "publication_time": "Søndag d. 09. marts 2014, kl. 22.30",
            "author": null,
            "related_links": [],
            "attachments": []
        }
    }
}