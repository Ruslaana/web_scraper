{
    "version": "1.0",
    "document": {
        "id": "https://www_berlingske_dk/politik/nye-detaljer-om-samsams-forhandlinger-med-pet-og-fe-kom-frem-i-hoejesteret",
        "title": "Nye detaljer om Samsams forhandlinger med PET og FE kom frem i Højesteret: »De facto har de anerkendt, at han er agent«",
        "content": "Kun bagsiden af advokat Thomas Brædders hoved var synligt, da han endeligt kunne åbne munden og fortælle om hemmelige forhandlinger med Danmarks to hemmelige efterretningstjenester. »Jeg mødtes udelukkende med ledelsen,« sagde han, og han henviste til hele 13 møder med ledelsen af de to hemmelige efterretningstjenester PET og FE om et forlig med Ahmed Samsam. Selv efter Thomas Brædder fremsatte et erstatningskrav på over 16 millioner kroner, blev der holdt yderligere seks møder med den øverste ledelse i PET og FE. Da sagen kørte i Østre Landsret blev Thomas Brædder kneblet og bundet på hænder og fødder af forligsinstitutionens tavshedspligt, god advokatskik og en eksotisk paragraf fra forvaltningsloven. Højesteret, derimod, mente, at Thomas Brædder skulle tale. »Så længe der er tale om en vidnepligt, som du er pålagt af Højesteret, så skal du svare,« sagde retsformanden på et tidspunkt, hvor Thomas Brædder var bange for, at der kom for meget ud af hans mund. Også i Højesteret er Samsam-sagen usædvanlig, og selve sagen er ikke engang gået i gang endnu. FAKTASamsam-sagen kortI 2017 blev Ahmed Samsam anholdt i Spanien og siden dømt for terror og for at være medlem af Islamisk stat.Undervejs fortalte Ahmed Samsam en utrolig historie. I 2012 var han rejst til Syrien for at deltage i oprøret med regimet. Da han kom hjem igen, blev han rekrutteret af PET, som siden overdrog ham til FE.Fra 2013 til 2015 rejste Ahmed Samsam fire gange til Syrien for PET og FE. Samarbejdet stoppede, da FE i 2015 spurgte Samsam, om han ville tilslutte sig Islamisk Stat. Det ville Ahmed Samsam ikke.I Spanien blev Ahmed Samsam idømt otte års fængsel. I januar 2020 kunne han første gang fortælle den utrolige historie, og samme år begyndte Ahmed Samsam gennem advokat Thomas Brædder at forhandle med de danske efterretningstjenester, og i december 2020 blev han overført til fængsling i Danmark, hvor straffen blev nedsat til seks år.I september 2021 gik forligsforhandlinger i vasken, og Ahmed Samsam sagsøgte PET og FE for at få dem til anerkende samarbejdet, så han kunne få genoptaget sin sag til frifindelse i Spanien.Han fik fri proces, og på grund af sagens principielle karakter, begyndte sagen i Østre Landsret, hvor Ahmed Samsam tabte på grund af manglende retlig interesse.Ahmed Samsam ankede sagen til Højesteret, hvor sagen skal køre i løbet af foråret.FOLD UD I 2017 blev Ahmed Samsam anholdt i Spanien og siden dømt for terror og for at være medlem af Islamisk stat. Undervejs fortalte Ahmed Samsam en utrolig historie. I 2012 var han rejst til Syrien for at deltage i oprøret med regimet. Da han kom hjem igen, blev han rekrutteret af PET, som siden overdrog ham til FE. Fra 2013 til 2015 rejste Ahmed Samsam fire gange til Syrien for PET og FE. Samarbejdet stoppede, da FE i 2015 spurgte Samsam, om han ville tilslutte sig Islamisk Stat. Det ville Ahmed Samsam ikke. I Spanien blev Ahmed Samsam idømt otte års fængsel. I januar 2020 kunne han første gang fortælle den utrolige historie, og samme år begyndte Ahmed Samsam gennem advokat Thomas Brædder at forhandle med de danske efterretningstjenester, og i december 2020 blev han overført til fængsling i Danmark, hvor straffen blev nedsat til seks år. I september 2021 gik forligsforhandlinger i vasken, og Ahmed Samsam sagsøgte PET og FE for at få dem til anerkende samarbejdet, så han kunne få genoptaget sin sag til frifindelse i Spanien. Han fik fri proces, og på grund af sagens principielle karakter, begyndte sagen i Østre Landsret, hvor Ahmed Samsam tabte på grund af manglende retlig interesse. Ahmed Samsam ankede sagen til Højesteret, hvor sagen skal køre i løbet af foråret. Hele tre ærværdige højesteretsdommere i kåber tronede fredag morgen for at modtage to vidneudsagn, som normalt blot bliver håndteret af en dommerfuldmægtig. Igen skulle de hemmelige efterretningstjenesters gøren og laden belyses. Igen var salen fuld. På tilskuerrækken sad den danske presse, der har formidlet og dokumenteret Samsams utrolige historie om en vanekriminel, der bliver rekrutteret af PET og FE og sendt til Syrien, hvorefter de svigter ham, da han bliver anholdt i Spanien og fængslet for at være medlem af Islamisk Stat. Filmproducent Meta Louise Foldager er i gang med en tv-serie om Samsam, så hun var også på plads. Det samme var professor emeritus i strafferet Jørn Vestergaard, og skulle der stadig være enkelte mennesker, der tvivler på, at Samsam nu også var agent for de hemmelige tjenester, så sad hans tidligere kildefører »Jesper« minsandten også på tilskuerrækkerne. I enlydoptagelse, som indgår i sagen i Højesteret, siger »Jesper« til Samsam: »Du har sgu aldrig været medlem af ISIS,« og det er ret præcist, hvad Samsam blev dømt for i Spanien, men dengang ville de danske efterretningstjenester ikke hjælpe ham. Det vil de stadig ikke, og det er det, sagen handler om. Samsam vil have PET og FE til at anerkende det samarbejde, som de seneste fire år er blevet fuldstændigt blotlagt i avisartikler, bøger, tv-dokumentarer og podcast. Efterretningstjenesterne insisterer på retten til hverken at be- eller afkræfte kildeforhold, sådan som den ret er sikret i lovgivningen. Af samme grund gør PET og FE, hvad de kan, for at forhindre yderligere belysning af sagen. »Jesper« må ikke vidne af hensyn »til statens sikkerhed, til dens forhold til fremmede magter eller med hensynet til tredjemands liv eller helbred«, som det hedder i retsplejelovens paragraf 169, og med samme begrundelse kan FE-chef Lars Findsen, tidligere forsvarsminister Claus Hjort Frederiksen, og Statsministeriets departementschef Barbara Bertelsen heller ikke vidne. Sagen trækker tråde helt op i toppen af Danmarks magtpyramide og er således en del af den store efterretningsskandale, som begyndte i 2020, og som stadig har masser af løse ender. For eksempel er Lars Findsen formelt set stadig chef for FE, selvom han både er hjemsendt, har været varetægtsfængslet i 71 dage og tiltalt for at røbe statshemmeligheder. Sagen mod ham faldt fra hinanden, da netop Højesteret nægtede statsadvokaten at føre sagen i totalt mørke. I en retsstat kan man ikke føre sager med hemmelige anklageskrifter, hemmelige retsforhandlinger og hemmelige domfældelser, og således faldt også sagen mod Claus Hjort Frederiksen og sagen imod »Jesper«, der ifølge Berlingske oplysninger var tiltalt for netop at røbe efterretningstjenesternes samarbejde med netop Ahmed Samsam. Kompleksiteten er til at tabe pusten over, men fredag var det et afgrænset hjørne, der skulle belyses. Thomas Brædder fortalte om, hvordan forligsforhandlingerne med efterretningstjenesterne kom i stand. Om hvordan der blev holdt syv møder, før Ahmed Samsam blev overført til fængsling i Danmark i december 2020, og så præsenterede Thomas Brædder et erstatningskrav på over 16 millioner kroner i januar 2021. Herefter fortsatte forhandlingerne om erstatningens størrelse og udformning frem til september, hvorefter det hele gik i vasken. Ved hvert af de 13 møder deltog en fra PETs øverste ledelseslag og en fra FEs øverste ledelseslag, forklarede Thomas Brædder, som på netop dette punkt ikke fik lov til at tale frit. De hemmelige tjenester er trods alt stadig hemmelige, så på forhånd havde parterne aftalt, at navne på personer og navne på steder varharam. For at begrebet »ledelse« ikke skulle være totalt diffust, var der udarbejdet et dokument med navne i de forskellige ledelseslag i de to tjenester. Navnene måtte ikke siges højt, men ud fra navnene kunne Thomas Brædder identificere hvilket ledelseslag, efterretningstjenesternes forhandlere kom fra. Og det var øverste ledelseslag. På samtlige 13 møder. Om et forlig med en mand, som efterretningstjenesterne nægter at anerkende var agent. De forhandlinger er særdeles vigtige for sagen, mener Samsams advokat, René Offersen: »De facto har de jo i de forhandlinger anerkendt, at han var agent,« sagde advokaten om efterretningstjenesterne, og nu bliver det komplekst igen. Da sagen begyndte, byggede Kammeradvokaten tre forsvarsværker om de sagsøgte efterretningstjenester. Først forsøgte Kammeradvokaten at få sagen afvist, da det på ingen måde var sikkert, at Samsams sag kunne genoptages i Spanien, hvis efterretningstjenesterne offentligt anerkendte samarbejdet. Samsam manglede retlig interesse, argumenterede kammeradvokaten. Derefter var der spørgsmålet om, hvorvidt Samsam overhovedet var agent eller samarbejdede med efterretningstjenesterne. Det skulle bevises. Sidst, men absolut vigtigst, er det efterretningstjenesternes ret selv at beslutte, hvornår de afslører kildeforhold. Det står klart indskrevet i både lovgivning og det lovforberedende arbejde. Sagenfaldt i Østre Landsretpå den manglende retlige interesse, men der er netop kommet en udtalelse fra Spanien, som René Offersen mener vil afgøre den del af sagen. At Samsam var agent, er der efterhånden ikke ret mange, der tvivler på, hvilket bringer sagen frem til sidste forsvarsværk, og det her, at René Offersen mener, at forligsforhandlingerne er afgørende. »Det reelle problem i den er sag er ikke, om han var agent eller ej, for det er rigeligt belyst,« forklarede René Offersen efter Thomas Brædders forklaring. Det reelle problem for Offersen og Samsam er efterretningstjenesternes lovgivne ret til selv at bestemme, hvornår de udtaler sig om kildeforhold, og derfor mener René Offersen, at det er utroligt relevant, at det dels er den øverste ledelse, der hele 13 gange har forhandlet med Samsam, og dels at de har forhandlet videre efter et fremsat erstatningskrav på over 16 millioner kroner. »Selve beløbet fortæller, at så tager man sagen alvorligt,« forklarede René Offersen foran Højesteret. »Hele præmissen for de forhandlinger er jo en anerkendelse af, at han var agent. Så de facto har de erkendt, at han var agent,« mente René Offersen. Men sagen handler jo ikke om de facto anerkendelse. Den handler om en formel og offentlig anerkendelse? »Ja, men der er nogle almindelige forvaltningsretlige præmisser, der siger, at hvis en myndighed i handling anerkender noget, så kan man selvfølgelig også pålægge dem offentligt at anerkende det samme,« sagde en meget tilfreds René Offersen foran Højesteret. Kammeradvokat Tomas Ilsøe holdt sig helt i ro under dagens retsmøde. Han hverken protesterede eller stillede spørgsmål, og han synes ikke, at der kom noget nyt frem under dagens møde i Højesteret. Allerede i Østre Landsret erkendte efterretningstjenesterne, at der skam havde været forligsforhandlinger, og allerede dengang var forklaringen, at der selvfølgeligt ikke er noget underligt i, at hemmelige tjenester holder møder med folk, hvis det kan forhindre en masse offentlig larm, som kan skade tjenesternes hemmelige virksomhed. »Det gælder, uanset om Ahmed Samsam var det ene eller andet. Man ser det samme i det private erhvervslivs tvister. Nogle gange er det bedre at tale med folk, end det er at tage et offentligt slagsmål,« sagde Tomas Ilsøe om forligsforhandlingerne. Som i sagens natur aldrig blev til et forlig. I så fald ville Samsam-sagen aldrig været kommet for Højesteret, som nu kan gå i gang med at beramme selve sagen til et endnu ukendt tidspunkt inden sommer.",
        "metadata": {
            "source": "https://www.berlingske.dk/politik/nye-detaljer-om-samsams-forhandlinger-med-pet-og-fe-kom-frem-i-hoejesteret",
            "image_url": "https://berlingske.bmcdn.dk/media/cache/resolve/image_x_large_vertical/image/186/1863343/24842958-samsam-foran-hjesteret.jpg",
            "publication_time": "Fredag d. 29. november 2024, kl. 17.21",
            "author": "Mikkel Fyhn Christensen",
            "related_links": [],
            "attachments": []
        }
    }
}