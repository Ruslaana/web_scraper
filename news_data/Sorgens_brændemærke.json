{
    "version": "1.0",
    "document": {
        "id": "https://www_berlingske_dk/kronikker/sorgens-braendemaerke",
        "title": "Sorgens brændemærke",
        "content": "Nogle gange ses det tydeligt: på de mørke rande under øjnene, der vidner om nætter med for lidt søvn og for mange tårer, på den anspændte tavshed, der sniger sig ind i rummet, når man igen er kommet til at berøre netop det emne, man har lovet sig selv ikke at omtale. Andre gange skal man vide besked, før man lægger mærke til tegnene, det halvhjertede grin, der ikke helt får tag i mundvigene og aldrig når op til øjnene, den unaturlige trang til at danse, grine, fyre bemærkninger af frem for at sænke paraderne og lade andre komme indenfor. Vi kender alle mennesker, der er i sorg over at have mistet. Vi går blandt dem til daglig, men mange af os kan ikke finde ud af at håndtere deres sjælekvaler. Måske minder de os om de ting, vi er kede af i vores egne liv. Måske er deres tunge historier bare alt for uoverskuelige til, at vi orker at begynde at sætte os ind i dem. Ofte lader vi være med at spørge for meget ind til deres tanker og følelser. Det er nok bedst ikke at komme for tæt på. Jeg kunne jo risikere at rippe op i noget, han hellere ville lade ligge. Hun har det jo så godt i dag, så hun vil nok ikke snakke. Og da slet ikke med mig, der er jo så mange andre, der er langt tættere på hende end jeg. Så vi lader være. Vi undgår at stille det spørgsmål, der kan åbne for så uoverskuelige konsekvenser: Hvordan har du det? Hvis vi endelig stiller det, har vi allerede et par ekstra bemærkninger parat: Det går vel bedre? Det er godt at høre. Du skal se, det går nok, tiden læger alle sår, efter regn kommer solskin, og modgang gør stærkere. Sådan. Så har vi gjort vores pligt som ven, kollega, chef, bekendt. Eller også har vi en god historie klar i baghånden. En solstrålefortælling til at kaste lidt lys over de mørke skygger, der hviler over denne person og hendes historie. Nogle gange undgår vi helt at tale til hende. Vi ser hende i supermarkedet eller i toget, men i stedet for at gå derhen gør vi os umage for at se ud af vinduet, hen mod kassen, ned i jorden. Det er vi efterhånden gode til, for vi har øvet os i at virke opslugt af os selv og vores travlhed i mange år. Sorgen bliver et stigma, et brændemærke. Som datidens spedalske undgår vi de sørgende, for de har en historie at fortælle, der gør så ondt, at vi ikke kan klare at høre den. Det er nu ni år siden, min far døde. Han havde kræft i nyren. Det tog omkring syv måneder, fra sygdommen blev konstateret, til jeg sad med hans hånd i min og hørte ham trække vejret for sidste gang. Når man taler sygdomsforløb er syv måneder vel sådan den gyldne mellemvej. Han døde ikke pludseligt fra den ene dag til den anden. Jeg fik lov til at vænne mig gradvis til tanken om, at han skulle dø. Jeg nåede at sige farvel til ham, fortælle ham hvor glad jeg var for alt, han havde lært mig. Og han fik taget afsked med mig, min mor, mine søskende. Han havde endda styrke til at trøste os alle sammen i de sidste, svære dage. Omvendt var syv måneder lang tid at lide for min far. Og for min familie og jeg var det et forløb så langt, at hans sygdom blev det altoverskyggende i alles hverdag. I lang tid bagefter kunne jeg næsten ikke huske vores tilværelse, fra før han blev syg. I erindringen var kun hvide hospitalsvægge, sonder og slanger, duften af jod - eller hvad den forfærdelige hospitalslugt nu består af. Efter bisættelsen begyndte verden så småt igen at dreje rundt. Men min stod stadig stille. Selv de mest ubetydelige hændelser kunne sætte gang i følelser og minder. Anemonerne begyndte at dukke op af jorden. Var det kun et år siden, jeg gik tur med ham i skoven? Datoer og mærkedage. Hans fødselsdag. Mine forældres bryllupsdag. Juleaften. Første gang uden ham var svær, og anden jul var ikke meget lettere. Syvende og ottende gang er heller ingen dans på roser.  Det er svært at miste en forælder, også som 22-årig. Der er mange oplevelser, jeg gerne ville have delt med ham. Han skulle have været med til at fejre, da jeg afsluttede min uddannelse. Og da vores datter kom til verden, forbandede en del af mig, midt i al glæden, den sygdom, der forhindrede ham i at holde hende i sine arme. Men man kommer videre. Verden begynder at dreje rundt igen. Man kommer ikke over det. Jeg er ikke kommet over ham. Tænker stadig på ham hver eneste dag. Men jeg er kommet videre. Jeg har også lært afsindigt meget. Blandt andet har jeg lært, hvordan man ikke skal behandle venner, studiekammerater og kolleger i sorg. Man skal ikke ignorere den sørgende og lade som ingenting. Man skal heller ikke begynde at tale om sig selv eller sine bekendte, der har overlevet eller ikke overlevet endnu værre dårligdomme. Ingen af disse krumspring får sorgen til at gå væk. Sorgen er der lige meget hvad, og den skal behandles konsekvent og direkte. En overgang bebrejdede jeg mine venner, at de ikke forstod at leve op til mine forventninger om, hvordan gode kammerater tager hånd om hinanden. Og jeg blev vred og såret, når de forventede, at jeg skulle lægge øren til deres problemer med kærester, uddannelse, boligen eller andre - i mine øjne - petitesser. Sådan er det heldigvis ikke længere. Jeg er ikke bitter, for jeg havde reageret på nøjagtig samme måde som de, hvis jeg ikke selv havde oplevet sorgen på tæt hold. Og jeg har lært, at man ikke kan gradbøje smerte. Hvis det gør ondt, så gør det ondt, lige meget om sorgen skyldes et dødsfald eller afskeden med en kæreste. Jeg har også mødt mennesker, der har reageret fantastisk på min sorg. Enkelte tætte venner og andre kun flygtige bekendtskaber har skåret direkte igennem forsvaret og stillet det svære spørgsmål: Hvordan har du det? Og de har endda haft tålmodigheden til at lytte, når jeg langsomt forsøgte at finde et svar. Det er især mennesker, der selv har prøvet at miste, som er i stand til at bryde brændemærkets kode.Andre er bare så åbne og ærlige, at de rammer helt rigtigt med deres opmærksomhed og interesse. Disse personer bliver en stor trøst og hjælper med til at bære sorgen. Emma Gad formulerede det flot for snart 100 år siden: »Det er i Livets alvorlige Timer, at man ikke alene skal lære Venners Sindelag at kende, men og-saa helt forstaa Værdien af de Følelser, der besjæler dem, som man har levet Livet sammen med. Der er Nogle, der passer bedst for de glade Dage og de lyse Indtryk, og som i Samlivet spreder Solskin over det daglige Livs Ensformighed, men ikke forstaar at give nogensomhelst Trøst i de mørke Stunder. Der er Andre, som kan være lidt tunge og træge, naar Tilværelsen ligger i Solskin, men som saa til Gengæld blot ved et Haandtryk, et Smil, et Par Ord kan virke med en saadan Følelsens Inderlighed, naar det staar galt til, at deres blotte Nærværelse er som en Lægedom for Den, der er angst og sorgfuld.« Indrømmet - det kan være svært at finde ud af, hvordan man skal reagere over for folk, der har mistet. Og de sørgende gør det oftest ikke nemmere. Som efterladt kan man finde på at afvise andres tilbud om hjælp. Hvad skal man så stille op? De vil jo ikke have min hjælp. Hvordan skal jeg så være der for dem? Egentlig er det ikke så svært, men alligevel kan vi alle blive bedre til at tage hånd om personer i sorg. Det handler om at stille det rette spørgsmål og lytte til, hvad der bliver svaret. Rent faktisk lytte, ikke snakke. Lytte. Det handler om, at de ved, at man er der, når de har brug for det. Måske har de ikke behov for noget lige nu. Men så spørger man igen en uge eller en måned efter. Eller et år. Og det handler om at forstå en helt central sætning, som kloge mennesker har lært mig: »Det er ikke dit spørgsmål, der gør ondt. Det er min historie.",
        "metadata": {
            "source": "https://www.berlingske.dk/kronikker/sorgens-braendemaerke",
            "image_url": "https://berlingske.bmcdn.dk/media/cache/resolve/image_x_large/image/65/655010/5329249-sorg.jpg",
            "publication_time": "Lørdag d. 07. juli 2012, kl. 22.30",
            "author": null,
            "related_links": [],
            "attachments": []
        }
    }
}