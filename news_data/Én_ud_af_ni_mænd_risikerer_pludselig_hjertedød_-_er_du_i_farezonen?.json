{
    "version": "1.0",
    "document": {
        "id": "https://www_berlingske_dk/det-sunde-liv/en-ud-af-ni-maend-risikerer-pludselig-hjertedoed-er-du-i-farezonen",
        "title": "Én ud af ni mænd risikerer pludselig hjertedød - er du i farezonen?",
        "content": "Alarmerende høje tal får forskerne bag et nyt amerikansk studie af ’pludselig hjertedød’ til at hejse det røde flag og opfordre til screening I medierne støder vi jævnligt på dem: Professionelle fodboldspillere, motions-halvmaratonløbere, raske og aktive politikere, der uden tegn på sygdom pludselig falder om og dør af et hjerteanfald. Og nu har amerikanske forskere for første gang nogensinde sat tal på risikoen. Én ud af ni mænd og én ud af 30 kvinder vil, inden de fylder 70 år, dø en såkaldt ’pludselig uventet hjertedød’. Log ind med B PLUS og læs mere om det berygtede hjertestop, der i gennemsnit rammer én ud af ni mænd! Mød Thomas Trøjborg der i en ung alder mistede både sin far og onkel til sygdommen og tjek om dig og din familie også er i farezonen for også at blive ramt. Modtag det ugentlige nyhedsbrev fra B PLUS her Det får du: Alarmerende høje tal får forskerne bag et nyt amerikansk studie af ’pludselig hjertedød’ til at hejse det røde flag og opfordre til screening I medierne støder vi jævnligt på dem: Professionelle fodboldspillere, motions-halvmaratonløbere, raske og aktive politikere, der uden tegn på sygdom pludselig falder om og dør af et hjerteanfald. Og nu har amerikanske forskere for første gang nogensinde sat tal på risikoen. Én ud af ni mænd og én ud af 30 kvinder vil, inden de fylder 70 år, dø en såkaldt ’pludselig uventet hjertedød’. Studiet, som netop er publiceret i det anerkendte amerikanske tidsskrift Journal of American Heart Association, får forskerne bag til at foreslå, at man indfører en screening for den dødelige sygdom. »De her tal skulle gerne hejse det røde flag,« siger hovedforfatteren på studiet, Dr. Donald Lloyd-Jones fra Northwestern University Feinberg School of Medicine, ifølge Daily Mail. »Vi screener for sygdomme, som er langt mindre almindelige og mindre dødelige end pludselig uventet hjertedød,« siger han og henviser til bl.a. screeningen for tarmkræft, som man også tilbyder i Danmark. Han har sammen med sit forskningshold fulgt 5.209 mænd og kvinder i alderen 28 til 62 år, som ikke havde nogen hjerte-kar-sygdomme. 375 af dem døde pludseligt af et hjerteanfald.  Derudover har forskerne registreret risikofaktorer som blodtryk, kolesterol, rygning og diabetes, og dermed har de også kunnet konkludere, at man ud fra en forholdsvis simpel test af blodtryk ville kunne finde mange af de personer, der er i risiko for pludselig hjertedød. Studiet bygger på amerikanske data, men forskningschef i Hjerteforeningen Gunnar Gislason mener, at de i høj grad kan overføres til danske forhold. »Så det er rigtig spændende at få sat tal på, hvor mange det egentlig drejer sig om,« siger han. Gunnar Gislason mener, at studiet bidrager med en ’meget spændende information’ i forhold til at forebygge de pludselige dødsfald, som da den 56-årige borgmester i Horsens, Jan Trøjborg, i 2012 faldt om med en blodprop i hjertet midt i et cykelløb. »Hvis du har to eller flere risikofaktorer, så stiger din risiko væsentligt. Så hvis vi bliver bedre til at behandle de risikofaktorer, vil man kunne forebygge, at folk dør pludseligt,« siger han. Gunnar Gislason mener dog ikke, at man skal hive hele befolkningen ind og screene alle for pludselig uventet hjertedød. »Det har ikke den store effekt at screene alle. I stedet skal vi målrette screeningen mod de personer, der er i øget risiko,« siger han. I Danmark er man allerede meget opmærksomme på at undersøge de tilfælde, hvor mennesker under 50 år pludselig falder om og dør. De døde bliver obduceret for at finde ud af, om dødsårsagen er arvelig. I de tilfælde vil den nærmeste familie blive undersøgt. Det er bl.a. Bo Gregers Winkel, læge på Rigshospitalets hjerteafdeling, der foretager de undersøgelser. »På den måde gør vi vores bedste for at sikre mod flere dødsfald i familien. For finder vi først dem, der har en hjertesygdom, er behandlingsmulighederne rigtig gode,« siger Bo Gregers Winkel, der fortæller, at arvelige sygdomme er skyld i cirka halvdelen af de tilfælde, hvor unge under 35 år pludselig dør uventet på grund af hjertet. Han mener, at netop obduktioner er nødvendige, før man kan slå fast, at der er tale om ’pludselig uventet hjertedød’ og ikke en ’pludselig uventet død’, hvor dødsårsagen ikke nødvendigvis findes i hjertet. Det har de amerikanske forskere i det nye studie ikke foretaget, og derfor mener han også, at man skal tage lige præcis de resultater med et gran salt. »Det, man kan konkludere ud fra studiet, er, at det ser ud til, at man har en øget risiko for at dø pludseligt og uventet, hvis man har flere af de risikofaktorer, som vi i forvejen kender i forbindelse med hjertesygdomme,« siger han.  Artiklen fortsætter under billedet Da den tidligere borgmester i Horsens Jan Trøjborg pludselig døde, krævede hans ældste søn et sundhedstjek fra top til tå Det kom som et lyn fra en klar himmel. Kliché eller ej, så er det den sætning, Jan Trøjborgs ældste søn mener bedst beskriver hans fars pludselige død i maj 2012. Og netop det, at den kun 56-årige tidligere borgmester i Horsens pludselig faldt om med en blodprop midt i et cykelløb, har siden ligget i baghovedet på sønnen Thomas Trøjborg, der i dag er 33 år.  »56 år er en meget ung alder at dø i. Jeg vil ikke stille træskoene som 56-årig. Så det ligger da hele tiden i baghovedet. Det er ikke noget, man bare pakker væk,« fortæller han i dag, tre år efter faderens død. Ny forskning viser, at én ud af ni mænd vil dø pludseligt og uventet af et hjertetilfælde, inden de fylder 70 år. Og især hos de helt unge er der i mange tilfælde tale om en arvelig sygdom. Det var Thomas Trøjborg opmærksom på. Ud over hans far døde hans onkel nemlig også af et hjertetilfælde. »Så jeg gik ned og bankede i lægens bord og sagde, at nu ville jeg undersøges fra top til tå. Ellers ville jeg jo bare gå og bekymre mig hele tiden,« siger han. Heldigvis var alt, som det skulle være. Thomas Trøjborg, som bruger meget tid på løb og mountainbike, har et sundt og stærkt hjerte. »Jeg dyrker meget sport og spiser sundt, men det er jo ingen garanti,« siger han. Og det ved han om nogen. Hans far Jan Trøjborg var også en aktiv mand, og kun få måneder før dødsfaldet havde han og sønnen været på ski sammen. Derudover delte de en passion for cykelsport og deltog flere gange i cykelløbet ’Horsens rundt’. Det var da også netop på landevejscyklen, at Jan Trøjborg blev ramt af en blodprop i hjertet. I anledning af, at cykelløbet Giro d’Italia kom til Horsens, skulle borgmesteren den søndag cykle 60 km. »Vi var til konfirmation, da jeg blev ringet op og fik at vide, at jeg skulle køre til sygehuset i Aarhus,« fortæller Thomas Trøjborg. Hvem der ringede, og hvad der præcis blev sagt, husker han ikke. Han husker bare, at han på ingen måde nåede at forberede sig på, at han skulle miste sin far. »Jeg har jo ikke prøvet at miste en forælder efter et længerevarende sygdomsforløb, men jeg tænker, at man når at få talt lidt mere om tingene,« siger han. Artiklen fortsætter under billedet Som 56-årig havde Jan Trøjborg ikke nået at dele mange tanker om hverken begravelse eller arv. »Pludselig stod vi jo bare oven i sorgen med en masse ting, som slet ikke var afklaret,« siger han. Når Thomas Trøjborg i dag hører om Tønders tidligere borgmester Laurids Rudebeck, der tilbage i maj også pludselig faldt om og døde – kun 56 år gammel – kan han ikke lade være med at tegne nogle røde streger. »Uden jeg kender mere til sagen, så har det nok noget at gøre med det arbejdspres, de lever med.« Thomas Trøjborg selv er uddannet ingeniør og er byggeleder i en stor virksomhed, der heldigvis har meget fokus på netop arbejdsforhold og stress. »Jeg tænker nok mere over de ting end andre, der ikke har mistet én, der står meget nær ,« siger han. Derfor har han også en meget kraftigopfordring til alle danske mænd, som igen og igen bliver skældt ud for at være får dårlige til at gå til lægen. »Brug vores sundhedssystem. Det er derfor, vi betaler skat. Gå til lægen, hvis du render rundt med noget, der ikke føles rigtigt. Det er for dumt at lade være,« siger han. Ny artikel under billedet Er du i risiko for pludselig hjertedød? Fortilfælde i familienCirka 50 pct. af de yngre personer (under 35 år), der rammes af pludselig uventet hjertedød, har haft en arvelig sygdom. Nær familie til disse personer bør derfor blive undersøgt. Risikoen stiger med alderenEt nyt amerikansk studie har vist, at risikoen for en pludselig død stiger med alderen. Det hænger bl.a. sammen med, at de bagvedliggende hjertesygdomme skal nå at udvikle sig. Flere mænd end kvinderFlere mænd end kvinder bliver ramt. Det mandlige kønshormon testosteron øger risikoen for hjerte-kar-sygdomme, mens de kvindelige kønshormoner beskytter. Derfor bliver kvinders risiko højere, når de kommer i overgangsalderen. Kvit smøgenRygestop nedsætter risikoen for hjerte- og kredsløbssygdomme væsentligt. Hvis du har haft en blodprop i hjertet, vil et rygestop halvere din risiko for at få en ny blodprop. Styr dit blodsukkerDiabetikere får lettere åreforsnævring pga. svingninger i blodsukkeret og et øget kolesterol- og fedtindhold i blodet. Desuden kan der opstå karsygdom i de allerfineste grene af pulsårerne. Motionér med mådePludselig hjertedød rammer ikke fysisk aktive personer oftere end ikke aktive. Både konkurrence- og motionssportsfolk er bedre beskyttet, end folk i samme aldersgruppe, der ikke dyrker motion,Når nogle alligevel falder om midt i det store løb, handler det om, at kroppen her presses maksimalt, så en evt. hjertesygdom derfor først viser sig under de ekstreme forhold. Bliver du svimmel eller utilpas, når du presser kroppen, bør du derfor få tjekket hjertet hos en læge. Stress afStress påvirker kredsløbet gennem stresshormonerne adrenalin og cortisol (binyrebarkhormon), som bl.a. giver høj puls, højt blodtryk og øget fedtindhold i blodet. Smid overflødige kiloOvervægt øger risikoen for en hjerte-kar-sygdom. Sidder de ekstra kilo primært på maven, er risikoen større, end hvis de sidder på hofterne - simpelthen fordi fedtet sidder tættere på hjertet. Sænk blodtrykketEt højt blodtryk ses på baggrund af det amerikanske studie som en af de vigtigste risikofaktorer for pludselig uventet hjertedød. Få målt dit kolesterolEt for højt indhold af kolesterol i blodet er en af de største risikofaktorer for hjerte-kar-sygdom. Derfor er det vigtigt at få målt dit kolesteroltal. Kilde: ’Lifetime Risk for Sudden Cardiac Death in the Community’, Dansk Cardiologisk Selsskab, Hjerteforeningen m.fl.",
        "metadata": {
            "source": "https://www.berlingske.dk/det-sunde-liv/en-ud-af-ni-maend-risikerer-pludselig-hjertedoed-er-du-i-farezonen",
            "image_url": "https://berlingske.bmcdn.dk/media/cache/resolve/image_x_large/image/13/130220/14007489-mavekneb.jpg",
            "publication_time": "Mandag d. 01. august 2016, kl. 06.00",
            "author": "Sine Bach Jakobsen",
            "related_links": [],
            "attachments": []
        }
    }
}