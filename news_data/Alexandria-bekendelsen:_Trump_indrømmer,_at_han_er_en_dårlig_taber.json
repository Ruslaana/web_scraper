{
    "version": "1.0",
    "document": {
        "id": "https://www_berlingske_dk/kommentatorer/alexandria-bekendelsen-trump-indroemmer-at-han-er-en-daarlig-taber",
        "title": "Alexandria-bekendelsen: Trump indrømmer, at han er en dårlig taber",
        "content": "Donald Trump besøgte sin kampagnestab i Alexandria lige uden for Washington D.C. som det allersidste punkt på valgdagens arbejdsprogram. Han takkede medarbejderne og svarede på spørgsmål fra journalisterne. Her faldt en uventet bemærkning med enusædvanlig bekendelse. »Det er let nok at vinde,« sagde han. »Men det er aldrig let at tabe. Det er det ikke for mig.« Det var en sjælden åbning til præsidentens indre på en dag, hvor han frygtede, at han måske ville indkassere et af sit livs største nederlag. Han er opfostret til at fremstille sig selv som vinder og markedsføre sig selv som den uovervindelige succesmand i alt fra business, kærlighed, familieliv til sport og som vært for et realityshow. Ganske vist havde han en lang stribe fallitter, fiaskoer og forliste ægteskaber bag sig, men én ting er virkelighed. Markedsføring er noget helt andet. Her er nederlag ikke en mulighed. Men den mulighed har Trump siden tirsdag prøvet at finde sig til rette med og gøre alt for at undgå. Nederlag er for tabere. I sin selvopfattelse kan Trump ikke være en af dem. Det kan være indgangen til forståelsen af den Trump, vi kommer til at opleve i den kommende tid. Han viste nogle af sine kort samme aften i Det Hvide Hus,da han talte om, at valget var ved at blive stjålet fra ham, og at han var på vej til Højesteret. Der er langt til 20. januar. På knap fire år i Det Hvide Hus har Trump brudt alle normer, amerikanerne forbinder med politiske ledere i et demokratisk system. Ingen har kunnet finde ud af, hvordan man håndterer en politiker, der går sine helt egne veje og lader sig styre af sine instinkter med særlig sans for vælgernes egne instinkter og sine modstanderes svagheder. Politisk håndværk erstattet af instinkter. Hans vinderformel er at gøre alt det modsatte af, hvad andre forventer. Chok og forargelse giver konstant opmærksomhed, som Trump har fået hver eneste dag som ingen anden præsident.  Optællingen af stemmerne efter nattens valggyser var stadig i gang, men opgøret om forløbet rullede allerede af sted blandt demokrater og Trumps andre modstandere. »Hvorfor ville så mange vælgere, lidt under halvdelen, stemme på en sociopat?« spørgerTom Nichols, en konservativ forfatter og kommentator i The Atlantic. Samme sted skriver George W. Bush’s tidligere taleskriver,David Frum, at det amerikanske politiske system er brudt sammen. Og i The New York Times skriverThomas L. Friedman, at endnu inden man kendte vinderen, vidste man, at taberen var Amerika. Det er et andet land end for fire år siden. Selv om Trump taber, forudser Friedman, at trumpismen vil overleve i de mange vælgere, der igen stemte på ham. De har vist, at første gang ikke var en smutter, men udtryk for en ny politisk strømning, der vil leve videre selv uden Trump i Det Hvide Hus. Valget var ikke en afvisning af trumpismen, der har slået rod i Det Republikanske Parti og fremtrædende republikanere som Lindsay Graham. Samtidig har Demokraterne sluppet taget i deres kernevælgere blandt arbejdere og overladt dem til Republikanerne. Meningsmålingerne blev valgets andre store tabere ifølge Mark Medish, der var sikkerhedspolitisk rådgiver i Clinton-administrationen. Som svar på et spørgsmål skriver han i en mail, at målingerne og modellerne endnu engang var helt misvisende og har diskrediteret sig selv i en sådan grad, at det bliver svært at bruge de bureauer i fremtiden. Medish har sammen med en gruppe tidligere medlemmer af demokratiske administrationer i månedsvis arbejdet for at ruste offentligheden og partiet til den krise, der truer landet nu. De advarer om, at Trump og hans folk kan udnytte de kommende uoverensstemmelser til at destabilisere situationen for atmanipulere valgprocessen og optællingen. De kan også tage nogle af deres særlige beføjelser i brug og indføre undtagelsestilstand i landet og sætte militæret ind. Som flere andre peger Medish på det antikverede politiske system med valgmænd og sammensætningen af Senatet, der betyder, at det i realiteten er et mindretal, der regerer landet, som det skete efter Trumps sejr i 2016. Friedman pointerer, at det er uholdbart og vil udsætte systemet for et pres, som kan få det til at bryde sammen. Biden får det svært med Republikanerne uden for rækkevidde efter fire år med Trump og efter alt at dømme med et senat fortsat under republikansk kontrol. Og alt imens Amerika spejder efter sin fremtid, spejder Trump efter sit næste vindertræk. Med sine instinkter skærpet til det yderste. Samuel Rachlin er forfatter og journalist",
        "metadata": {
            "source": "https://www.berlingske.dk/kommentatorer/alexandria-bekendelsen-trump-indroemmer-at-han-er-en-daarlig-taber",
            "image_url": "https://berlingske.bmcdn.dk/media/cache/resolve/image_x_large/image/135/1353725/23572540-dt.jpg",
            "publication_time": "Fredag d. 06. november 2020, kl. 11.00",
            "author": "Samuel Rachlin",
            "related_links": [],
            "attachments": []
        }
    }
}