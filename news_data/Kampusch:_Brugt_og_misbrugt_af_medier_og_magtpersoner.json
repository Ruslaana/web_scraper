{
    "version": "1.0",
    "document": {
        "id": "https://www_berlingske_dk/kultur/kampusch-brugt-og-misbrugt-af-medier-og-magtpersoner-0",
        "title": "Kampusch: Brugt og misbrugt af medier og magtpersoner",
        "content": "En sensommerdag i 2006 spredte en rystende nyhed sig som en løbeild. De første bulletiner i de danske medier lød: »Østrigsk kvinde undslipper otte års fangenskab« og »Fri efter otte år i garage«. Som det også var tilfældet i resten af verden, fulgte der i dagene derefter en lang række artikler og indslag som »Mysteriet om fangen i Heinestrasse«, »Stadig mange ubesvarede spørgsmål i Natascha-sagen« og »Den lange vej tilbage til et normalt liv«, der skulle belyse en af vor tids mest spektakulære kidnapningssager. Da sagens hovedperson – den dengang 18-årige Natascha Kampusch – efter to ugers frihed tonede frem på skærmen i et TV-interview med den østrigske kanal ORF TV, var det en sensation. Mange vil huske den veltalende og koncentrerede teenagepige, der med et lilla tørklæde om håret og en særpræget rullen med øjnene fortalte om de otte og et halvt år i fangenskab, om flugten og mødet med verden udenfor. Det cirka 20 minutter lange interview blev solgt til 120 TV-kanaler, før det endnu var sendt. Natascha Kampusch under sit første TV-interview 14 dage efter, at hun befriede sig selv.Fold sammenLæs mereFoto: STAFF. Stik mod Natascha Kampuschs håb lagde interviewet ikke nogen dæmper på offentlighedens nyfigne interesse for hendes skæbne, så hun kunne få ro til at finde fodfæste i friheden. At der kom kød, blod og stemme på historien syntes derimod at nære nysgerrigheden og skabe en forventning om mere. Havde hun været sin kidnappers sexslave? Var hendes forældre involveret i hendes forsvinden? Havde det været hendes eget ønske at leve sammen med Wolfgang Priklopil? Hvor fornedrende og kummerlige forhold havde hun helt præcist levet under? »Jeg fortryder ikke, at jeg stod frem dengang. Interessen for mig og min familie var stor. Alene et fotografi af mig var mange tusind euro værd. På grund af journalister og paparazzier kunne jeg ikke færdes nogle steder eller stole på nogen. Jeg gav det første interview for at tage magten over min egen historie, og jeg synes stadig, at det var en god beslutning, men den har også haft konsekvenser for mig,« fortæller Natascha Kampusch.  Den unge kvinde er i dag 28 år, og hun er på besøg i København for at promovere sin nye bog, »Ti års frihed«. Titlen skal tages med et vist forbehold, for som det fremgår af den, fik Natascha Kampusch ikke sin frihed igen, da hun i et ubevogtet øjeblik løb ud af kidnappers have. »Efter at det var lykkedes at befri mig selv, blev de over en halv meter tykke mure af murbrokker, beton og metal erstattet af nye, Ved første øjekast så de langt mere gennemsigtige ud, lettere at trænge igennem. Men endnu i dag er det ikke lykkedes mig at nedbryde dem. Også fordi der hele tiden kommer nye til,« lyder det blandt andet i bogen. Huset, hvor Natascha Kampusch blev holdt fanget.Fold sammenLæs mereFoto: Kristian Brasen. En del af barriererne til et normalt liv kommer fra Natascha Kampuschs indre og er forårsaget af traumer og tabet af en normal opvækst. En anden del er skabt af især medier og magtpersoner. »De østrigske medier har haft en stor betydning. De har haft et ønske om at holde liv i historien, så de har skrevet en masse om mig – også dårlige ting, fordi det var i deres egne interesse på grund af høje læsertal. Jeg føler, at jeg ofte er blevet misbrugt af medierne, men også af politikere og embedsmænd, der ville profilere sig selv. Det har ikke været rart,« siger Natascha Kampusch.  Det værste har været alle historierne om hendes familie – især forældrene, der er blevet fremstillet som dysfunktionelle, drikfældige og medieliderlige. Særligt Natascha Kampuschs far, hvis udmeldinger på afstand virker noget impulsive og uigennemtænkte, har stået for skud. Senest har han for nylig ytret, at kun hans datter kender hele sandheden, og at den endnu ikke er fremme. »Men det var også noget af det mest forfærdelige, da der florerede en teori om, at jeg havde født et barn, som var blevet begravet i gerningsmandens have. Folk på gaden konfronterede mig med det, og en kvinde slog mig sågar og kaldte mig for barnemorder. På samme tid opstod også en anden syg teori om, at jeg havde en datter, der var i live og boede hos en anden familie. Den løgn fik en politibetjent til at tage hen på en skole og lave en dna-test på en pige, uden at han havde bemyndigelse til det. Det var helt ufatteligt forfærdeligt,« siger Natascha Kampusch. Natascha Kampuschs bortfører, Wolfgang Priklopil.Fold sammenLæs mereFoto: -. Det var ikke kun de østrigske tabloidmedier, der fyrede op under teorien om et barn. Flere fremtrædende politikere og en højesteretsdommer fremsatte krav om en undersøgelse, og Kampusch-sagen er blevet gransket flere gange, hvilket har medført massiv kritik af de østrigske myndigheder, af politiet og af de retsmedicinere, der stod for obduktionen af Wolfgang Priklopil. Umiddelbart efter, at Natascha Kampusch »havde befriet sig selv«, som hun konsekvent udtrykker det, var befolkningens medfølelse stor. Efter det førsteTV-interview blev der endda lavet en meningsmåling, der viste, at 98 procent ønskede den unge kvinde alt godt. Men stemningen vendte, og mistilliden til hende voksede. En af de første begivenheder var en artikel i Stern, som afslørede, at Natascha Kampusch havde været på skiferie med sin kidnapper. Hun benægtede i første omgang, at det var sandt, men forklarede senere, at hun havde løjet, fordi hun ikke troede, at folk ville kunne forstå det komplekse forhold mellem hende og hendes kidnapper. En anden faktor var hendes – for mange uforståelige – sorg over Wolfgang Priklopils død.  Hvis Natascha Kampusch skal vælge tre ord, der beskriver de sidste ti år, bliver det: Interessant, erfaringsrigt og hårdt.»Det har været interessant at lære mere om mennesker, deres forskellige personligheder og adfærd. Det har også været interessant at være fri og få muligheden for afsøge sin egen personlighed i samspil med andre mennesker. Jeg har også gjort mig mange erfaringer og haft store oplevelser med alt muligt på ny. I begyndelsen følte jeg mig som Alice i Drømmeland, når jeg eksempelvis gik ind i et stort kirkerum – mange ting har virket helt surrealistiske på mig,« siger Natascha Kampusch. At det har været hårdt har ikke været nogen overraskelse.»Men jeg havde en forventning om, at folk – i modsætning til kidnapperen – ville være hjælpsomme, flinke og varmhjertede. En del har i stedet været hårde, uvenlige og mistroiske. Jeg forstår det ikke, men har erfaret, at mennesker også er sådan, efter at jeg er blevet både kaldt løgner og morder og alt muligt andet,« siger Natascha Kampusch. Natascha Kampuschs kælderværelse under fangenskabet.Fold sammenLæs mereFoto: HO. Ti års frihed« er Natascha Kampuschs anden bog. Den første – »3096 dage« om fangenskabet – udkom i 2010, hvor undertegnede også mødte forfatteren i forbindelse med udgivelsen. Dengang var setuppet omkring interviewet gennemkontrolleret og styret af en helt række forskellige former for assistenter, og hovedpersonen selv virkede på samme tid distanceret som en dronning og ubehageligt til mode. Denne gang virker Natascha Kampusch anderledes afslappet. Hendes to medfølgende medierådgivere forlader interviewet efter få minutter, og hun joker om løst og fast. Hun har også kastet sig ud i interviewet på engelsk, selv om hun ikke er specielt tilfreds med sine sprogkundskaber. Når hun af og til går i stå midt i et svar, sukker hun og siger grinende: »Spørg mig om noget andet, så jeg kan brillere med et virkelig intelligent svar.«  Natascha Kampusch har givet mange interviews for sig selv og sin fortid på trods af sine forbehold over for medier, og hvorfor udgiver hun overhovedet bøger om sit liv, hvis den offentlige interesse plager hende? »Med denne bog vil jeg sætte et punktum. Jeg fylder 30 år i 2018, og det ønsker jeg at markere med at begynde et nyt kapitel i mit liv. Jeg ønsker at bryde med fortiden og starte forfra. Jeg vil have et nyt liv, der er fyldt af passion. Jeg vil lære mere om mig selv og gøre mig en masse nye erfaringer, blive et bedre menneske og gøre noget godt for verden – måske især for fattige børn og kvinder,« siger Natascha Kampusch, der, hvis hun skal fremhæve noget godt ved at være et kendt ansigt, netop fremhæver muligheden for at lave velgørenhedsarbejde. Da hendes første bog udkom, var intentionerne med den delvist de samme. Den sluttede med ordene: »Jeg har overlevet fangenskabet i fangehullet, befriet mig selv og er stadig rank. Jeg ved, at jeg også kan klare livet i frihed. Og denne frihed begynder først nu, fire år efter den 23. august 2006. Først nu kan jeg med disse linjer sætte punktum og virkelig sige: Jeg er fri.« Natascha Kampusch har netop udgivet bogen \"Ti års frihed\".Fold sammenLæs mereFoto: Asger Ladefoged. »Jeg er mere optimistisk i forhold til, at det lykkes denne gang. Jeg har været igennem så mange ting, og nu må og skal det blive bedre. Nu er det min tur,« siger Natascha Kampusch, som kunne se tiåret for sin befrielse markeret i medierne med artikler som »Girl-in-the-cellar Natascha Kampusch obsessively cleans the house where her kidnapper held her prisoner and raped her daily for eight years«og på dansk:»Natascha Kampusch passer rædselshuset«. »Jeg undgår at læse den slags den historier for at beskytte mig selv. Jeg ejer det hus, og det er en byrde for mig. Men jeg vil ikke have, at det falder i andres hænder. Og ja, jeg passer huset og haven, men hvis du eksempelvis ser et billede af haven, vil du se, at det ikke er noget, som jeg bruger ret meget tid på – det er mere en jungle end en have,« siger Natascha Kampusch, som for nylig inviterede et kamerahold inden for i huset, hvor hun var fange: Når jeg stiller op, er det for at tage magten over min egen historie.« ",
        "metadata": {
            "source": "https://www.berlingske.dk/kultur/kampusch-brugt-og-misbrugt-af-medier-og-magtpersoner-0",
            "image_url": "https://berlingske.bmcdn.dk/media/cache/resolve/image_x_large/image/102/1023042/15096385-natascha-kampusch.jpg",
            "publication_time": "Fredag d. 14. oktober 2016, kl. 15.27",
            "author": "Birgitte Rahbek",
            "related_links": [],
            "attachments": []
        }
    }
}