{
    "version": "1.0",
    "document": {
        "id": "https://www_berlingske_dk/politik/ellemann-jensen-overfuset-til-soens-fodboldkamp-en-tendens-paa-steroider",
        "title": "Ellemann-Jensen overfuset til søns fodboldkamp: En tendens på steroider, mener ekspert",
        "content": "»Jeg synes, du skal skride ad helvede til, og jeg synes, du er et røvhul.« Det er ikke hver dag, at man hører sådanne vendinger fra en tidligere topminister. Men det var ikke desto mindre de ord, der kom ud af tidligere vicestatsminister og formand for Venstre Jakob Ellemann-Jensens mund, da han søndag i sidste uge sad på sidelinjen til sin søns fodboldkamp. Her kom en mand op til ham og spurgte, om han var Jakob Ellemann-Jensen. Med et smil og en blid stemme svarede den tidligere minister ja, hvorefter manden, som filmede interaktionen, stillede Ellemann et spørgsmål: »Nu er du ude af politik, jo. Men jeg vil bare lige høre, nu hvor jeg har palæstinensiske rødder og så videre. Hvordan er det at støtte folkemord og drab på børn som dem, du ser spille fodbold lige nu?«. I begyndelsen svarede Ellemann roligt: »Jeg ved godt, at du filmer mig med din telefon, men jeg er ude og se min søn spille fodbold,« lød svaret afvisende fra den tidligere topminister. Den pointe lod dog ikke til at sætte sig hos manden, som efterfølgende delte optrinet og videoen på sin Facebook-profil med en tekst om, at »sådan usle mennesker aldrig skal have lov til at gå i fred!« Over for Berlingske ønsker Jakob Ellemann-Jensen ikke at kommentere episoden, ligesom manden, der henvendte sig til Ellemann, heller ikke er vendt tilbage på vores henvendelse. Men det er der en anden, der har. Professor i formel filosofi ved Københavns Universitet Vincent F. Hendricks har forsket i, hvordan sociale medier påvirker den politiske debat, og han har to bud på, hvorfor vi i stigende grad ser politikere blive overfuset og chikaneret i private sammenhænge. Vincent F. Hendricks er dr.phil., ph.d. og professor i formel filosofi ved Københavns Universitet.Fold sammenLæs mereFoto: Thomas Lekfeldt. At toppolitikere bliver anklaget for folkemord og drab på børn i forbindelse med konflikten i Gaza er ikke noget nyt. Både udenrigsminister Lars Løkke Rasmussen og statsminister Mette Frederiksen er før blevet kaldt for børnemordere, når de har bevæget sig på gader og stræder – noget, som sidstnævnte gik i rette med i efteråret: »Jeg gider ikke, at de står og siger, at de gerne vil slå mig ihjel eller skriver trusler om at ville gøre det eller kalder mig børnemorder, og at du har blod på hænderne. For det er jo ikke rigtigt,« sagde statsministeren blandt andettil P1i november, da hun fortalte om tiden efter sit overfald i juni. Men at den grove tone er flyttet ud af kommentarsporene på sociale medier og ind i virkeligheden overrasker dog ikke Vincent F. Hendricks. Tendensen er den samme, som den altid har været. Den er bare tiltaget i kraft og er kommet – med Hendricks egne ord – på »steroider« »Tendensen har altid været der. Den er bare kommet på steroider, fordi vi alle sammen er blevet vores egne mediehuse,« forklarer han og giver samtidig den første grund til, at vi hører om flere og flere eksempler med politikere, der bliver overfuset og chikaneret i private sammenhænge. »Enhver med en mobiltelefon og en profil på de sociale platforme er blevet deres eget medie. Og det gælder også politikerne. De har fået en måde, hvorpå at de kan komme direkte til deres vælgere uden om den etablerede presse,« forklarer Hendricks. Han understreger, at der dog følger en pris med: »Og den pris er, at din arbejdsplads som politiker er i det offentlige rum, hvilket betyder, at offentligheden meget sjældent sondrer mellem, hvornår du er privatperson, og hvornår du er politiker,« siger han. »Så det, der på mange måder var politikernes store fordel, bliver nu også deres store ulempe, fordi det private og det offentlige smelter sammen.« At borgere nu selv kan kuratere debatten er dog kun den ene side af mønten. Den anden årsag til, at politikere i stigende grad bliver passet op i privaten og verbalt overfuset af frustrerede borgere, der filmer dem, hænger ifølge Hendricks sammen med, at det er »et fantastisk produkt« for den såkaldte »opmærksomhedsøkonomi«, som Hendricks kalder den. En bestemt form for dialog bliver honoreret – nemlig den grove og voldsomme, og når brugerne så tilmed får det præsenteret som en video, er den tilmed også hurtigere og nemmere at fordøje: »Den suger opmærksomhed til sig, den spiller på vrede, harme og forargelse. Du kan danne dig et billede og en mening om det meget hurtigt,« siger Vincent F. Hendricks. En lignende viral video var også miljøminister Magnus Heunicke offer for i sommer, da han sammen med sin familie blev filmet og forfulgt af en borger, da Heunicke skulle aflevere sin ene datter på efterskole. Af borgeren blev ministeren blandt andet spurgt, om han har en undskyldning til alle de mennesker, »han har været med til at dræbe og skade« i forbindelse med coronaepidemien, ligesom han blev kaldt »mordersvin«. Episoden beskrev Heunicke efterfølgende som »stærkt ubehagelig« og som chikane. Videoen af optrinet blev lagt op på både Facebook og Reddit, hvor den blev delt flittigt. Ifølge Vincent F. Hendricks skaber sådanne videoer hurtig cirkulation, umiddelbare reaktioner og dermed mere trafik. »Whats not to like?«spørger han ironisk: »Sådan en video er jo et fantastisk produkt i en opmærksomhedsøkonomi«.",
        "metadata": {
            "source": "https://www.berlingske.dk/politik/ellemann-jensen-overfuset-til-soens-fodboldkamp-en-tendens-paa-steroider",
            "image_url": "https://berlingske.bmcdn.dk/media/cache/resolve/image_x_large/image/187/1877108/24867731-jakob-ellemann-jensen-v-han-har-vret-formand-f.jpg",
            "publication_time": "Fredag d. 10. januar 2025, kl. 20.38",
            "author": "Camille Koeller",
            "related_links": [],
            "attachments": []
        }
    }
}