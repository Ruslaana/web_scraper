{
    "version": "1.0",
    "document": {
        "id": "https://www_berlingske_dk/ledere/berlingske-mener-det-gode-er-ubetinget-godt-saa-lad-os-fejre-hjertets-fest",
        "title": "Berlingske mener: Det gode er ubetinget godt – så lad os fejre hjertets fest med stolthed",
        "content": "Julen er hjerternes fest. Vi fejrer endnu en gang hinanden med hinanden. Vi fejrer endnu en gang de natlige begivenheder i evangeliet og eventyrene: At unge mennesker var blevet sendt langt væk af en despot med henblik på folketælling. Som om de ikke havde andre udfordringer. Som om de ikke havde rigeligt med opgaver derhjemme. Som om de ikke havde bekymringer nok til daglig – og nu også en lille på vej. Og at de mange trængsler så alligevel fik en lykkelig udgang med glade tilråb fra marken og milde gaver fra fjerne egne. Det eventyrlige optrin julenat minder os om en aktuel katastrofe ovre østpå. Vor tids største despot har destabiliseret et helt land for egen vindings skyld. Han har været komplet ligeglad med den halve verdens ønsker om ro og fred og frihed. Han har sendt tusinder og atter tusinder langt væk fra deres hjem og lige i armene på os. Igen som om alle de ramte eksistenser og resten af verden ikke havde påtrængende projekter nok i forvejen. Og vi andre har som ordentlige mennesker svaret med åbne arme alle vegne og milde gaver til gratis forsendelse fra nærmeste posthus. Fremtiden er stadig uvis. Hvor de to unges skæbne lå i kortene, da er millioner af europæere overladt til en uberegnelig type. Hvor juleparret i sidste ende var forberedt på både ulykkerne og lykken, da kan vi andre ikke forberede os på noget som helst efterhånden. Vi står i værste fald ved foden af endnu større kriser og i bedste fald med en lærestreg for de destruktive kræfter og begyndelsen på nye og bedre takter. Tør vi tro på den lykkelige udgang? Tør vi måske ligefrem håbe på en fred af længere varighed? Vi har foreløbig svaret igen med budskabets tredje ben i form af kærlighed. Vi har udvist generøsitet uden forventninger om personlige afkast og mulighed for gengæld lige nu. Og vi har undervejs måttet sande ondskaben som en meget virkelig og meget aktuel størrelse her på kloden: At den rent faktisk findes. At den kan afsløre sig som en virkelig skikkelse. At den frygtindgydende hurtigt kan overhale den gode vilje i effektivitet og konsekvenser. Hvorfor er den erkendelse så svær for os? Fordi nogen har plantet et krav om »relativisme« i os. Fordi vi med djævlens vold og magt har skullet se alting fra flere sider. Vi har endda skullet forstå andres udåd som noget med andre traditioner eller overbevisninger sommetider. Julens budskab modsiger den holdning. Det onde bag juleparrets trængsler er ubetinget ondt. Og det gode i Marias skød og barselsgæsternes jubel er ubetinget godt. Forskellen på det onde og det gode afhænger altså ikke af øjnene, der ser. Vi skal lige præcis dér stå fast på vores. Vi skal turde skåle med hinanden i aften og fejre vores hjerter. Vi skal turde se hinanden i øjnene og stole på vores idealer om fred og frihed som objektivt gode. Alt andet er simpelthen for farligt. Ikke at indtage en klar holdning er at overlade pladsen til andre menneskers holdninger. Og de mennesker kunne let være anløbne og for eksempel sende unge par på flugt uden andre motiver end magtbrynde. Så god jul endnu en gang! Måtte vi alle mærke de gode kræfter mellem os. Og måtte alle i fast overbevisning om fred og frihed som noget ubetinget godt være stolte af den overbevisning – om vi så var de sidste i verden. SØREN SCHAUSER ",
        "metadata": {
            "source": "https://www.berlingske.dk/ledere/berlingske-mener-det-gode-er-ubetinget-godt-saa-lad-os-fejre-hjertets-fest",
            "image_url": "https://berlingske.bmcdn.dk/media/cache/resolve/image_x_large/image/162/1628309/24296110-ukraine-crisischristmas.jpg",
            "publication_time": "Lørdag d. 24. december 2022, kl. 08.00",
            "author": null,
            "related_links": [],
            "attachments": []
        }
    }
}