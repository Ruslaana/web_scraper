{
    "version": "1.0",
    "document": {
        "id": "https://www_berlingske_dk/virksomheder/syngende-dansk-skattelussing-paa-vej-til-amerikansk-danisco-eje",
        "title": "Syngende dansk skattelussing på vej til amerikansk Danisco-eje",
        "content": "Det tidligere C20-selskab Danisco, der i dag ejes af amerikanske Dupont, har forberedt sig på et gedigent skattesmæk.Det skriver Finans. Skat har gennemgået Daniscos regnskaber for perioden 2006-2016 og mener tilsyneladende, at selskabet ved hjælp af transfer pricing har undervurderet sine danske indtægter for et milliardbeløb for på den måde at slippe billigere i skat. Det fremgår således af regnskabet for danske Dupont Nutrition Biosciences ApS, den del af Danisco der sælger enzymer samt ingredienser til føde- og drikkevarer, at firmaet sidste år hensatte 487 mio. kr. til en forventet skatteregning. »Hensættelsen er blevet foretaget på basis af ledelsens bedste vurderinger og er i sagens natur omfattet af betydelig usikkerhed,« står der i regnskabet.Hensættelsen skyldes ifølge regnskabet, at Daniscos danske selskab kan blive tvunget til at måtte bogføre en ekstraindtægt på 2,2 mia. kr., skriver Finans.  Det er penge, som selskabet tilsyneladende har tjent herhjemme, og som der burde være betalt dansk skat af, men hvor det ikke er sket pga. transfer pricing. Transfer pricing er ikke odiøst i sig selv og handler om koncern-interne handler, men det kan misbruges til at flytte overskud fra et land til et andet - f.eks. fra et land med en høj skatteprocent til et land med en lavere.Ifølge regnskabet for Dupont Nutrition Biosciences ApS er den endelige regning usikker, da Skat endnu ikke er færdig med sit arbejde. Ved udgangen af 2016 var Skat færdig med sin revision af Dupont Nutrition Biosciences' transfer pricing for årene 2006/2007-2009/2010, mens der kun var foreløbige vurderinger for årene 2011 og frem. »De danske skattemyndigheder fortsætter deres løbende skatterevisioner. En forøgelse af den skattepligtige indkomst i tidligere år kan forekomme som følge af disse revisioner,« står der i regnskabet for Dupont Nutrition Biosciences ApS.  Danisco blev i 2011 købt af fondsbørsen af amerikanske Dupont for 36 mia. kr.",
        "metadata": {
            "source": "https://www.berlingske.dk/virksomheder/syngende-dansk-skattelussing-paa-vej-til-amerikansk-danisco-eje",
            "image_url": "https://berlingske.bmcdn.dk/media/cache/resolve/image_x_large/image/12/120822/17481467-danisco.jpg",
            "publication_time": "Onsdag d. 07. juni 2017, kl. 07.11",
            "author": null,
            "related_links": [],
            "attachments": []
        }
    }
}