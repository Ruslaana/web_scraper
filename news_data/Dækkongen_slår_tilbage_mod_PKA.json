{
    "version": "1.0",
    "document": {
        "id": "https://www_berlingske_dk/virksomheder/daekkongen-slaar-tilbage-mod-pka",
        "title": "Dækkongen slår tilbage mod PKA",
        "content": "Han blev fjernet fra ledelsen, han mistede sine aktier og han blev politianmeldt. Men nu slår den tidligere frontmand i Genan, Bent A. Nielsen, tilbage og anlægger voldgiftssag mod Genan.Det skriver Jyllands-Posten fredag.  Pensionskassernes Administration A/S (PKA) er eneaktionær i Genan, og her tager man anmeldelsen fra den tidligere stifter med ophøjet ro. »Vi har ageret efter gældende standarder og regler. Vi har haft revisionen med inde over den nye vurdering, der får os til at føle os trygge ved, at der gives et retvisende billede af selskabet. Og tidligere på året indleverede vi en politianmeldelse mod Bent A. Nielsen. Ud over det har jeg ingen kommentarer,« siger PKA's administrerende direktør Peter Damgaard Jensen.  Det største stridspunkt er, at PKA i forbindelse med Bent A. Nielsen skulle have forpligtet sig til en 20-årig såkaldt earn out-aftale, hvor han skulle modtage penge baseret på vurderingen af Genans værdi. Men på grund af kæmpe problemer med regnskabet, der kostede firmaet revisor jobbet og kastede firmaet ud i krise, ændrede vurderingen sig drastisk, og som det ser ud nu, står Bent A. Nielsen til ikke at modtage så meget som en øre. Ifølge Bent A. Nielsens eget regnskab, er selskabets earn out værdisat til 100 millioner kroner. Men han har til dato ikke modtaget nogen penge.  ",
        "metadata": {
            "source": "https://www.berlingske.dk/virksomheder/daekkongen-slaar-tilbage-mod-pka",
            "image_url": "https://berlingske.bmcdn.dk/media/cache/resolve/image_x_large/image/33/334084/9079725-genan.jpg",
            "publication_time": "Fredag d. 29. maj 2015, kl. 08.13",
            "author": "Esben Vest Jensen",
            "related_links": [],
            "attachments": []
        }
    }
}