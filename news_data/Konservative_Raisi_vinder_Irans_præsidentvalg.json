{
    "version": "1.0",
    "document": {
        "id": "https://www_berlingske_dk/internationalt/konservative-raisi-vinder-irans-praesidentvalg",
        "title": "Konservative Raisi vinder Irans præsidentvalg",
        "content": "Den konservative Ebrahim Raisi har vundet en jordskredssejr ved præsidentvalget i Iran. 61,95 procent af de afgivne stemmer var med hans navn på, bekræfter Irans indenrigsminister. Knap halvdelen - 48,8 procent - af de iranske vælgere stemte ved fredagens valg. Det er den laveste valgdeltagelse i over 40 år. Allerede med omkring 90 procent af stemmerne talt op havde Raisi så stor en føring, at de tre øvrige kandidater ikke kunne indhente ham. Ebrahim Raisi er Irans øverste dommer og tilhører landets ultrakonservative religiøse elite. Han blev på forhånd betragtet som favorit til præsidentposten efter at have fået opbakning fra landets øverste religiøse leder, ayatollah Ali Khamenei. Det er Khamenei - og ikke præsidenten - der har det sidste ord i alle statslige anliggender i Iran. Ayatollahen siger lørdag i en udtalelse, at valget er Irans sejr over fjendtlig propaganda. »Den store vinder af gårsdagens valg er den iranske nation, fordi den endnu en gang har rejst sig over for fjendens mediers propaganda,« lyder det fra Khamenei. Den 60-årige Ebrahim Raisi er en af de ultrakonservative kandidater. Kun syv kandidater ud af 590 blev godkendt til at stille op ved Irans præsidentvalg. Det er det magtfulde, religiøse Vogternes Råd, der afgør, hvem der kan få lov at stille op. »Iranerne blev nægtet retten til at vælge deres egne ledere ved et frit og retfærdigt valg, sagde en talsmand for USA's udenrigsministerium fredag med henvisning til de mange kandidater, der var udelukket fra at stille op.« Tre af de syv godkendte kandidater trak sig i løbet af valgkampen, så Raisi i sidste ende var en af fire tilbageværende kandidater. Hans tre modkandidater er lørdag morgen blandt de mange, der ønsker den religiøse dommer tillykke med valgsejren. To af dem regnes ligeledes for at tilhøre den ultrakonservative fløj. Kun en enkelt af de fire tilbageværende kandidater, tidligere centralbankchef Abdolnasser Hemmati, regnes som moderat. »Jeg håber, at din regering under den øverste leder ayatollah Ali Khameneis lederskab vil gøre den islamiske republik stolt, forbedre levevilkårene og sikre nationens velvære og velfærd,« skriver Hemmati i et brev. Ebrahim Raisi ventes at blive taget i ed i august. Han afløser den mere moderate Hassan Rouhani på præsidentposten. Rouhani siger lørdag morgen, at han lykønsker det iranske folk med valget. Men han sætter i første omgang ikke navn på valgets vinder. »Min officielle lykønskning kommer senere, men vi ved, hvem der fik stemmer nok ved dette valg, og hvem der i dag er blevet valgt af folket,« siger Rouhani. Knap hver anden iraner stemte ved valget. Af de 59 millioner stemmeberettigede har 28,6 millioner stemt. Mange iranere blev væk fra valgstederne i frustration over manglen på mere moderate kandidater. /ritzau/Reuters",
        "metadata": {
            "source": "https://www.berlingske.dk/internationalt/konservative-raisi-vinder-irans-praesidentvalg",
            "image_url": "https://berlingske.bmcdn.dk/media/cache/resolve/image_x_large/image/143/1435226/23780795-files-iran-politics-vote-raisi.jpg",
            "publication_time": "Lørdag d. 19. juni 2021, kl. 08.51",
            "author": null,
            "related_links": [],
            "attachments": []
        }
    }
}