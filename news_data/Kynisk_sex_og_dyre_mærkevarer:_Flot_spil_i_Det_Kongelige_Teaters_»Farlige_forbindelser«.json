{
    "version": "1.0",
    "document": {
        "id": "https://www_berlingske_dk/scene/kynisk-sex-og-dyre-maerkevarer-flot-spil-i-det-kongelige-teaters-farlige",
        "title": "Kynisk sex og dyre mærkevarer: Flot spil i Det Kongelige Teaters »Farlige forbindelser«",
        "content": "Læg mærke til, hvad der sker til allersidst i Det Kongelige Teaters »Farlige forbindelser«. Altså lige inden tæppet går ned. Vi har netop set tre spa-klædte damer iskoldt fortsætte deres salonkonversation i stykkets sidste scene – til trods for de katastrofer, de menneskelige omkostninger, den ryggesløse, betændte kultur, de er en del af, har ført med sig. Anført af den kyniske Markise de Merteuil, edderkoppen i det manipulerende rænkespil. Kun en let vævende pausering antyder, at hun skulle være anfægtet af det passerede, den menneskelige og moralske kollaps, der har lagt alt øde. Men bedst som damerne rejser sig og begynder at gå mod horisonten, synker ryggene sammen. De bliver pludselig krogede 100-årige på vej mod døden med vaklende skridt. Deres tid er forbi. Tæppet sænker sig hurtigt. Ikke bare for forestillingen. Fornemmelsen er også, at det gør det for en hel kultur, der har udspillet sig selv. Som ikke længere er levedygtig. Som ikke længere kan fortsætte. Det er den dom, instruktørenStaffan Valdemar Holmi sin behændige opdatering af »Farlige forbindelser« fælder over en civilisation, et system, der ikke mere er bæredygtigt. Det er den scene, han sigter mod, og det har konsekvens for resten. Den engelske dramatiker Christopher Hamptons skuespil, baseret på den franske forfatter Choderlos de Laclos brevroman af samme navn fra 1782, hører egentlig 1980erne til. Dengang fungerede det som et moralsk opgør med erotikken som en ansvarsløs sportsgren i en overfladisk tid. Romanforlægget demonstrerer, hvordan de åndeligt degenererede adelsmennesker, der render rundt og fordriver tiden med kyniske intriger, på alle måder har udspillet deres privilegerede status – den franske revolutions guillotine venter lige om hjørnet. Også Hamptons stykke, en nyklassiker på teatret, ramte ned i en tid, hvor noget var ved at være forbi, andet var ved at opstå: Aids-epidemien kastede skygger over frisindet. Verden lukkede sig i konformitet. Her trækkes trådene til vores egen tid tydeligt op, sådan som scenograf Bente Lykke Møller har klædt alle ødselt på i et overforbrug af eksklusivt, moderne designerkluns – ingen har nogensinde det samme på i mere end en enkelt scene. Sådan som hun har gjort scenen til et lækkert prøverum. Sådan som alle figurerne i det hele taget ondskabsfuldt gør dunkende, Instagram-venlige entreer, som poserede de frem for en linse. Belæsset med luksuøse mærkevarer, som de systematisk viser frem i demonstrativproduct placementaf bijouteri, dyre champagnemærker og svingende indkøbsposer fra eksklusive brands. Kan De se symbolikken? Thi kendes for ret: først overflod. Så syndflod. Staffan Valdemar Holm skriver altså også sin version ind i det paradigmeskift, mange vil mene, er på vej. Den kollektive fornemmelse af en verden i krise. Af, at noget må laves om og give plads til en anden verdensorden. Overforbruget afspejles også i forholdet mellem mennesker i stykkets intrige: Kærligheden som et forbrugsgode – den idé er vel heller ikke blevet mindre de seneste årtier, hvor mange swiper sig gennem følelseslivet, hvor kroppe er blevet udstillingsvarer på sociale medier. Vi er stadig vidner til et iskoldt og afstumpet magtspil med andres følelser med det uerfarne slagtekvæg, der bliver ofre for to depraverede menneskers destruktive tidsfordriv. I det ene ringhjørne Le Vicomte de Valmont, erfaren forfører, i det andet La Markise de Merteuil, den kalkulerende kvinde, der har lært at opføre sig som en mand for at overleve. Product placement i strakt arm: Birgitte Hjort Sørensen i »Farlige forbindelser«.Fold sammenLæs mereFoto: Emilia Therese. De kaster sig ud i en virtuos duel på ord. De har indgået en betændt pagt, hvor de opildner hinanden til at bruge andre som brikker i en frastødende selskabsleg: forførelse og destruktion som tidsfordriv. For disse to følelsesamputerede mennesker har placeret sig selv og hinanden i et betændt forhold til den kærlighed, som så alligevel kommer i vejen, når han forelsker sig i et af sine ofre og hun i ham. Han svigter deres pagt. Kærligheden overvinder kynismen, men dog for sent. De står begge tilbage som tabere. Den perverterede konversationskomedietone holdes enstonigt forestillingen ud. Verbalerotikken mellem de to sammensvorne og kombattanter svæver i luften som en badmintonbold mellem isolerede ottomaner i salonen – ikke mindst takket væreTammi Østsnærmest furiøse attak. Rollen har hun spillet før, men her tager hun den endnu længere ud. Her er en kvinde uden formildende omstændigheder. Dristigt sat på scenen som en kvidrende lystspilprimadonna med skabagtig smæld i replikken, flagrende arme, viftende hænder, en evig, mopset utålmodighed, lår der kører frem og tilbage af reflekspræget liderlighed under den dyre tunika. Vittigt tørrer hun sig om munden efter de mange verbalerotiske udladninger. Gjort til det, hun er af mændene: En hel igennem giftig skabning, der har sat afhængighed af andre på standby for at overleve. Hun krydser flot klinger med Caspar Crumps veloplagte og slebne Valmont. Birgitte Hjorth Sørensen spænder udviklingsbuen præcist som den grusomt svigtede hovedpræmie. Lutter skælvende kød under det svale ydre, på vagt, straks noget vækkes i hende. Hendes endelige overgivelse og syndefald er glimrende orkestreret. Et skrig, en spurt, en omfavnelse. Da hun endelig indser, at hun er holdt for nar, beholder instruktøren hende ubehageligt længe på scenen i en smertefuld gentagelse af dette udbrud: ude af stand til at finde ud af scenen. Alle kender ellers deres plads i dette spil: Maria Reuther er ungdommeligt offerlam på grænsen til det debile – Valmonts natlige besøg i jomfrukammeret har karakter af brutal voldtægt, selvom offeret selv senere beskriver forførelsen som noget nær en pikant leg. En scene i #metoo-debattens klare belysning. Wiliam Halken gør en god figur som hendes unge, håbløst naive bejler med de romantiske tilbøjeligheder, der må aflives. Hold øje med ham. Ulla Henningsenlader et uudgrundeligt smil spille på læberne af den ellers så overbærende tante, mens Hanne Hedelund er tilpas kedelig og konform som pigens mor: Hvor meget ved de egentlig? Med Stephanie Nguyen som en fascinerende åbenbaring af det rene fordærv: bøjelig og føjelig luksusluder, villig til alt forefaldende. Ingen smalle steder: Tammi Øst, Maria Reuther, Caspar Crump og Birgitte Hjort Sørensen skifter designertøj, som var vi til modeopvisning.Fold sammenLæs mereFoto: Emilia Therese. Iscenesættelsen nægter både Valmont og Merteuil den menneskeliggørelse, krakeleringen kunne give dem. Hans store stygge ulv forekommer ikke synderligt påvirket af at give afkald på kvinden, der pludselig overrumpler ham og stikker en kæp i hjulet på den udspekulerede, professionelle omgang med kærligheden. Hendes stride kælling viser ikke mange sprækker til den frysende ensomhed bag den indifferente facade, der ellers burde gå i opløsning i takt med, at omkostningerne ved spillet bliver tydelige. Det gør naturligvis iscenesættelsen konsekvent. Den menneskelige ødemark total. Men fratager denne udsættelse af omkostningerne i virkeligheden også stykket noget af dets emotionelle virkning på tilskueren, når den betalte pris, den menneskelige tragedie, konstateres med et skuldertræk, snarere end foldes ud? Nu udsættes dommen til tæppefald. »Farlige forbindelser« Efter Choderlos de Laclos roman. Dramatisering: Christopher Hampton. Oversættelse: Morten Kirkskov. Iscenesættelse Staffan Valdemar Holm. Scenografi og kostumedesign: Bente Lykke Møller. Det Kongelige Teater, skuespilhuset, Store Scene. Til 17. februar. ",
        "metadata": {
            "source": "https://www.berlingske.dk/scene/kynisk-sex-og-dyre-maerkevarer-flot-spil-i-det-kongelige-teaters-farlige",
            "image_url": "https://berlingske.bmcdn.dk/media/cache/resolve/image_x_large/image/163/1637100/24320908-bmr.jpg",
            "publication_time": "Torsdag d. 19. januar 2023, kl. 16.52",
            "author": "Jakob Steen Olsen",
            "related_links": [],
            "attachments": []
        }
    }
}