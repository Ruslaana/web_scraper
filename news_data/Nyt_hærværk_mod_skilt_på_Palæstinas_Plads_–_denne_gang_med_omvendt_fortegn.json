{
    "version": "1.0",
    "document": {
        "id": "https://www_berlingske_dk/kultur/nyt-haervaerk-mod-skilt-paa-palaestinas-plads-denne-gang-med-omvendt",
        "title": "Nyt hærværk mod skilt på Palæstinas Plads – denne gang med omvendt fortegn",
        "content": "Kun 24 timer efter at vejskiltet blev sat op på Palæstinas Plads, blev det udsat forhærværk. Selve navnet Palæstinas Plads blev malet over, og kommunen måtte ud for at rense skiltet. Siden er der kommet nyt hærværk, og denne gang er det den forklarende tekst neden under Palæstinas Plads, der er blevet vandaliseret. Den forklarende tekst lyder: »Navngivet efter et område ved Middelhavets østlige bred.« Men nogen har malet ordet »område« over og har skrevet »land« i stedet. Det fremgår blandt andet af et opslag fra Rajesh Holmen, der er på Frie Grønnes liste over folketingskandidater. Partiet er dog endnu ikke opstillingsberettiget til næste valg. »Tak for at rette forklaringsteksten. For selvfølgelig er Palæstina ikke et område, men et land,« skrev Rajesh Holmen på X i weekenden.  Palæstinas Plads er nu officielt blevet indvietTak for at rette forklaringsteksten. For selvfølgelig er Palæstina ikke et område, men et land Også TV 2 Kosmopols fotograffangede mandaggraffitien på skiltet. Pladsen blev navngivet efter halvandet års diskussion i Borgerrepræsentationen, hvor flere partier harcelerede over at opkalde en plads efter Palæstina. Men et flertal stemte for, og skiltet blev sat op 2. april. Efterfølgende er teksten på skiltet så blevet mødt med kritik fra medlemmer af Borgerrepræsentationen. Kashif Ahmad, der er medlem af Borgerrepræsentationen for Radikale Venstre, sagde forleden tilTV 2 Kosmopol, at han er uforstående over for teksten, og han sagde, at han havde stemt for pladsen, men ikke for teksten. Troels Christian Jakobsen (ALT), der er medlem Teknik- og Miljøudvalget, sagde til mediet: »Det er uden omtanke, at nogen har siddet et sted i forvaltningen og godkendt denne tekst. Den har ikke været til politisk behandling i udvalget, så nu vil jeg få styr på, hvad der er gået galt – så vi hurtigst muligt kan få rettet fejlen.« Årsagen til den forklarende tekst på skiltet er, at Borgerrepræsentationen har besluttet, at alle nye vejskilte i kommunen skal have forklarende undertekster. Teknik- og Miljøforvaltningen oplyser til Berlingske, at der ikke bliver ændret på teksten, medmindre det sker på baggrund af en politisk beslutning. Derfor vil forvaltningen fortsætte med at rense skiltet, når det bliver udsat for hærværk. Adspurgt om prisen på det, oplyser forvaltningen, at det er indeholdt i forvaltningens budgetter, men at den ikke kan komme prisen nærmere. Line Barfod (EL), teknik- og miljøborgmester, siger, at underteksten til skiltet er formuleret i tråd med, hvordan forvaltningen generelt formulerer den slags undertekster, der henviser til geografiske områder. Og da Danmark ikke anerkender Palæstina som stat, må teksten altså henvise til et område og ikke et land. »I forhold til diskussionen om Palæstinas status, er det min helt klare politiske holdning, at Danmark hurtigst muligt bør anerkende Palæstina som en selvstændig stat, ligesom man gør i blandt andet Sverige, Norge, Spanien og Irland,« udtaler Line Barfod skriftligt til Berlingske. ",
        "metadata": {
            "source": "https://www.berlingske.dk/kultur/nyt-haervaerk-mod-skilt-paa-palaestinas-plads-denne-gang-med-omvendt",
            "image_url": "https://berlingske.bmcdn.dk/media/cache/resolve/image_x_large/image/190/1909328/24927776-pladsen-p-nrrebro-mellem-nrrebrogade-esromgade.jpg",
            "publication_time": "Tirsdag d. 08. april 2025, kl. 12.11",
            "author": "Joachim Talbro Paulsen",
            "related_links": [],
            "attachments": []
        }
    }
}