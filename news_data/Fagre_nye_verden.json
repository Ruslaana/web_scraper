{
    "version": "1.0",
    "document": {
        "id": "https://www_berlingske_dk/kommentatorer/fagre-nye-verden",
        "title": "Fagre nye verden",
        "content": "Stereotypien er blevet kultur og vane i et sådant omfang, at man formelig kan mærke de nervøse trækninger hos politiske vanedyr og tryghedsnarkomaner, når én og anden pludselig foreslår andre løsninger end dem, der ikke er opdyrket i velfærdsstatens tilgroede baghave. Velfærdsstaten har bagbundet det danske folk og dets politiske system og gjort os bemærkelsesværdigt fastlåste. Ikke mindst i mødet med den verden, som befinder sig uden for landets grænser. På dén måde er velfærdsstaten et både protektionistisk og nationalistisk projekt. Ikke som udgangspunkt, men sådan som massive ideologiske interesser desperat forsøger at fastfryse tiden og udviklingen, så velfærdsstatens tvivlsomme velsignelser fortsat kan opretholdes i en stadigt mere globaliseret verden. Og i et EU, hvor både den politiske, økonomiske og lovgivningsmæssige integration fortsætter med uformindsket styrke. Navnlig i lyset af den igangværende gældskrise, som truer ikke bare Grækenland, men hele Europas økonomiske og politiske stabilitet. I den virkelighed er højre-venstre-ideologien og dens skjulte interesser under opløsning. Et eller andet sted er det gået op for politikerne. Men - som jeg læste i en kronik for nylig - så er valgløfter ligesom score-replikker, som skal lokke vælgerne til. Men når så valget er overstået, melder dagligdagen og realpolitikken sig. Og her gælder for danske regeringer i dag mere end nogensinde tidligere, at man i sin regeringsførelse ikke længere blot kan lade som om, verden ikke kommer os ved. Danmark er et meget lille land, som i både sin økonomi som i sin kultur er dybt afhængig af verden omkring os, og hvordan man dér vælger at agere. Tidligere var det mest Tyskland, England og Sverige. I fremtiden bliver det i højere grad Kina, Indien og Asien i det hele taget. F.eks. giver vi hinanden alt for høj løn. Det skal vi ikke længere end til Tyskland for at se. De mange tusinde industriarbejdspladser, vi har mistet i løbet af finanskrisen, er ikke alle flyttet til fremmedartede og lovløse bananrepublikker, men til eksempelvis Tyskland og Polen. Og selv om det lyder som en besværgende trodsighed, at vi ikke skal konkurrere på løn, men på viden, så må vi alvorligt spørge os selv, om vi også har dét mellem ørerne, som vi ikke har i undergrunden og i ufaglærte industriarbejdspladser? Hvis vi ser bort fra Danmarks Lærerforenings monotone og slet skjulte egen­interesser, så viser langt de fleste undersøgelser, at vi endog, når det handler om viden og dygtighed, ikke kan måle os med kineserne. De vælger altså ikke at sidde på hænderne, men tillader sig at blive dygtigere og dygtigere. Ligesom unge, fremadstræbende indiske ingeniører. Og som vel at mærke ydermere er topmotiverede, fordi de med en ihærdig indsats kan bryde den sociale arv og opnå en tilværelse som dén, de har set hos os. Vi tager det for givet. Det gør de ikke! Jeg anklager politikere og interesseorganisationer for at stikke folk blår i øjnene, når de forholder os denne alarmerende udvikling. Forholdsreglerne bliver de nødt til at træffe. Men det sker ofte under dække af lønlige fraser, der betrygger os i troen på, at alt kan forblive, som det altid har været. Det kan det ikke! Men der er også muligheder for Danmark og danskerne i den nye verden. Hvis vi gider og vil.",
        "metadata": {
            "source": "https://www.berlingske.dk/kommentatorer/fagre-nye-verden",
            "image_url": "https://berlingske.bmcdn.dk/media/cache/resolve/image_x_large/image/69/693054/2784546-henrik-bang-mller-candtheol.jpg",
            "publication_time": "Torsdag d. 08. december 2011, kl. 22.30",
            "author": null,
            "related_links": [],
            "attachments": []
        }
    }
}