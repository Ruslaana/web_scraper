{
    "version": "1.0",
    "document": {
        "id": "https://www_berlingske_dk/internationalt/iran-forhandlinger-ramt-af-virus",
        "title": "Iran-forhandlinger ramt af virus",
        "content": "JERUSALEM: Nogen har lyttet med, måske endda kigget med under de seneste måneders forhandlinger mellem Iran og fem plus et-landene, der består af USA, Rusland, Kina, Storbritannien, Frankrig og Tyskland. Ifølge kilder, der udtaler sig til Wall Street Journal, er en computervirus blevet plantet på flere af de europæiske hoteller, hvor de tophemmelige møder afholdes. Det russiske firma Kaspersky Lab, der blandt andet specialiserer sig i at analysere statssponsorerede computervira, kalder den omtalte virus for Duqu 2.0 og antyder, at Israel står bag. Der er tale om en virus, som tager kontrol over alle computere og mobiltelefoner på hotellet. Den kan åbne mikrofoner og bruge dem til aflytning, samtidig med at den kan åbne de elektroniske enheders kameraer og bruge dem til at se med. Hertil kommer, at bagmændene kan kopiere alle computeres og kameraers indhold. Det er en virus, der giver mulighed for en slags fjernstyring af de computere og mobiltelefoner, der måtte være på hotellerne under topmøderne. Ifølge israelske Guy Mizrahi, der er direktør for informationssikkerhed i firmaet Cyberia, er der ikke tale om nogen ny opfindelse. Fjernstyring af computere og mobiltelefoner har været muligt i mere end ti år. »Det er endda muligt at bruge den nævnte virus til at tænde kamera og mikrofon, selv om ejeren ikke har sin computer eller mobiltelefon tændt,« siger Guy Mizrahi til den israelske hjemmeside Ynet. Talsmanden for Det Hvide Hus, Jeff Rathke, er påpasselig med ikke at pege fingre ad Israel i aflytningssagen og siger, at de involverede parter gør alt for, at forhandlingernes indhold ikke slipper ud.  »Det er et privat firma, der hævder, at der er tale om en virus. Jeg kan sige, at vi tager de nødvendige skridt til at sikre, at hemmelige oplysninger forbliver bag lukkede døre,« siger Jeff Rathke på et pressemøde ifølgeTimes of Israel. Kaspersky Lab antyder, at Israel står bag den omtalte virus, men nævner ikke Israel ved navn. I Kasperskys rapport tilføjes Duqu-virusen det andet bogstav i det hebraiske alfabet og kaldes for Duqu Bet. Årsagen er, at Kaspersky tidligere har fundet spor af en anden virus kaldet Stuxnet, der menes at være beslægtet med den omtalte virus. Stuxnet er en såkaldt computerorm, der blev brugt mod det iranske atomprojekt i 2010. Ifølge amerikanske og israelske kilder angreb Stuxnet blandt andet atomprojektets centrifuger og ødelagde tusinder af dem. Hverken Israel eller USA har taget ansvar for fremstillingen af Stuxnet, men uofficielt menes begge lande at have haft del i det tidligere cyberangreb mod Iran. Ifølge udtalelser fra Kaspersky Labs medarbejdere er det seneste cyberangreb mod hoteller i Schweiz, Østrig og Tyskland blandt de mest vellykkede af slagsen, og det russiske firma er ikke i tvivl om, at det er en stat, der står bag. Costin Raiu, der er direktør for Kasperskys globale research, udtaler i en pressemedelelse at »Mændene bag Duqu er blandt de mest magtfulde og trænede grupper, og de gør alt for at holde sig under radaren.« Det skriver Times of Israel.  I det israelske dagblad Israel HaYom, der anses for at være premierminister Benjamin Netanyahus talerør, giver man sagen langt større dækning end i de andre israelske medier. Dagbladet omtaler sagen uden at fastslå, at Israel står bag, men den israelske læser vil læse mellem linjerne og forstå, at den israelske regering og hær højst sandsynligt står bag den seneste spionagesucces mod Iran. Den tidligere israelske ambassadør Boaz Bismuth skriver i avisen, at han ikke ved, om det er Israel eller de arabiske golflande, der står bag angrebet. Han antyder, at de alle har en interesse, fordi de ikke stoler på hverken Iran eller USA, når det kommer til forhandlingerne om det iranske atomprojekt. Både Israel og golflandene frygter, at USA vil indgå en aftale med Iran, der i løbet af kort tid vil gøre Iran til atom-tærskelmagt. »I dag er der ikke brug for endnu en James Bond, men bare en virus med ører, der indsamler oplysninger, indtil nogen opdager den,« skriver Boaz Bismuth. Ifølge Kaspersky Lab er det kun muligt at afsløre, hvem der står bag angrebet, hvis bagmændene har begået tekniske fejl. Denne artikel er oprindeligt bragt uden kildehenvisning til Times of Israel. Den er siden blevet opdateret.",
        "metadata": {
            "source": "https://www.berlingske.dk/internationalt/iran-forhandlinger-ramt-af-virus",
            "image_url": "https://berlingske.bmcdn.dk/media/cache/resolve/image_x_large/image/2/22515/9253572-12udlswitzerland-iran-us-nujpg.jpeg",
            "publication_time": "Torsdag d. 11. juni 2015, kl. 22.30",
            "author": "Allan Sørensen",
            "related_links": [],
            "attachments": []
        }
    }
}