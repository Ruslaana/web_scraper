{
    "version": "1.0",
    "document": {
        "id": "https://www_berlingske_dk/litteratur/4-stjerner-erotik-politik-og-selvpineri-simrer-lystigt-under-laaget-i",
        "title": "4 stjerner: Erotik, politik og selvpineri simrer lystigt under låget i Pablos dragende gryderet",
        "content": "Er det en roman? Et puslespil? En collage af erindringsstykker? »Parcelhus«, der erPablo Llambias´ nyeste roman, spiller i hvert fald på mange strenge. Forfatteren, der er født i 1964, tager os med tilbage til barndommens gade, syd for Aalborg, til villavejen med parcelhuset i Gug. Vi er i 1970erne. Velfærdsstaten er i sin vorden. På en drilsk facon opfinder Llambias desuden en art slægtshistorie og spoler tiden 14.000 år tilbage, til dengang, hvor Gug var belejret af tundra og gletsjere. For så senere i en række andre tekststykker at vende tilbage til sit voksne jeg, hvor han har realiseret sine forfatterdrømme og nu er vendt tilbage til Gug og blandt andet besøger sin gamle folkeskole i nye klæder. Kontrasten er klar: Barndommen var legende og lys. Voksenlivet er præget af selvforagt, angst og et eksistentielt mørke. Lille Pablo vokser op med en dansk mor og en argentinsk far. Begge er virtuose klassiske pianister: Der er fest og farver i det lille hjem, og der er sjove legekammerater i parcelhuskvarteret. Hele opvæksten er beskrevet meget jordnært og godt fortalt – og bliver i øvrigt kommenteret flittigt af den nu voksne forfatter. Pablo Llambias (f. 1964) har med »Parcelhus« begået en ganske underholdende bog om sin barndom i Nordjylland i 1970erne. Der er utrolig mange ting på færde i denne skrift henover de 350 sider, som ikke lige lader sig referere på få linjer. Til gengæld er der en herlig variation i det tematiske indhold, der gør, at man nysgerrigt læser med og opmærksomheden fastholdes i denne ellers noget aparte erindringsbog.Fold sammenLæs mereFoto: Per Morten Abrahamsen. Her kommer vi vidt og bredt rundt i erindringens afkroge af den tabte tid. Den første kinddans med hende den søde fra klassen. Det skamfulde køb af det første pornoblad. Besøg hos farens familie i Buenos Aires. Der er mange detaljer og temaer på spil i Llambias genbesøg af barndommen. På et tidspunkt i bogen definerer han sig selv og sin generation som værende det første kuld børn i velfærdsstaten. Og således bliver genbesøget også en undersøgelse af, hvad disse børn i lille Gug dog lavede af ting og sager i 1970erne. En række almindeligheder, vil jeg påstå, men som grundet forfatterens fortælleglæde og mundrette skrift både fænger og drager. Disse »almindeligheder« står naturligvis i modsætning til de tekststykker, der omhandler urmenneskets kamp for overlevelse i det mørke Jylland. Maverne er tomme, den bidende kulde er dræbende intens, og overlevelseskampen er allestedsnærværende. Disse urmenneskers hårde liv spejles uundgåeligt i det modne jegs selvforagt. Der er mad på bordet i det moderne liv, men mennesket er forpint af sit ego eller mangel på samme. »Mit voksne, ækle jeg«, skrives der flere gange, når »Parcelhus« ikke handler om barndommen eller urmennesket i Gug, men retter sin opmærksomhed om Llambias i hans nuværende, aldrende kropsform. Tematisk er romanen lidt af en vildbasse. Til tider politisk. Ofte humoristisk. Så pludselig erotisk, for så at vende på tallerken og blive en smule tåkrummende selvpinerisk. »Parcelhus« er ikke en lineær erindringsbog om en barndom i 1970erne, nej, den læses snarere som en slags collage af forskellige spillekort (tekststykker), som Llambias vender på må og få. Måske er det ikke en roman, men et kompliceret – og dog ganske underholdende – kunstværk, der stritter i alle retninger. ParcelhusForfatter: Pablo Llambias.Sider: 354Pris: 299,95Forlag: Gyldendal",
        "metadata": {
            "source": "https://www.berlingske.dk/litteratur/4-stjerner-erotik-politik-og-selvpineri-simrer-lystigt-under-laaget-i",
            "image_url": null,
            "publication_time": "Onsdag d. 15. februar 2023, kl. 11.22",
            "author": null,
            "related_links": [],
            "attachments": []
        }
    }
}