{
    "version": "1.0",
    "document": {
        "id": "https://www_berlingske_dk/karriere/en-finansiel-bogormtog-faderens-udfordring-op",
        "title": "En finansiel bogormtog faderens udfordring op",
        "content": "Før i tiden gik man ind til den lille lokale boghandler, når man skulle købe en ny bog. Sommetider havde de ikke den bog på lager, og så skulle man have ekspedienten til at bestille en hjem. Sådan er det ikke nødvendigvis længere. Bøger er nu tilgængelige på digitale platforme. Både i form af onlinehandel på tværs af landegrænser og som e-bøger til iPaden. Du kan købe bøger i supermarkedet, mens du køber leverpostej til madpakken. Og boghandlerne har ligesom mange andre nichebrancher været nødt til at tænke ud af boksen og forny sig for at holde gang i forretningen. Det var på grund af udfordringer som disse, at Helle Busck Fensvig valgte at sætte sig i direktørstolen i Arnold Busck. Det var ellers ikke hendes plan. Hun havde arbejdet som investment banker i Danske Bank, været forbi venturebranchen og været med til at starte en biotekvirksomhed. Helle Busck Fensvigs oldefar åbnede sin første boghandel i 1896 sammen med J.L. Wisbeck i Pilestræde i København. Arnold Busck købte dog efter få år sin partner ud af butikken og drev den alene. Boghandlen flyttede efter kort tid lokaler fra Pilestræde til Købmagergade, hvor Arnold Busck den dag i dag har sin flagskibsbutik. Arnold Busck købte B.O. Bøger i 2008, hvor de samtidig overtog 18 butikker i hele landet. På nuværende tidspunkt er der 30 Arnold Busck-butikker i Danmark samt webshoppen arnoldbusck.dk. Direktøren fra B.O. Bøger flyttede med og blev direktør for boghandlerdelen af Arnold Busck. Helle Busck Fensvig sad i bestyrelsen på daværende tidspunkt, og hun vidste godt, at han ikke ville blive der for evigt. Han var 63 år, så pensionsalderen var ved at være i sigte. Hun fandt ud af, at hun gerne ville overtage, selv om hun aldrig havde forestillet sig at blive boghandler ligesom sin far, farfar og oldefar. Men de mange nye udfordringer tiltalte hende alligevel. »På daværende tidspunkt så opgaven så umulig ud, så jeg syntes, det kunne være sjovt. Det var en meget anderledes branche, jeg betragtede for 20-30 år siden. Bøger blev købt i en boghandel, så der var ikke så meget dynamik i det. Nu er alt sat på spil. Alt er vendt på hovedet. Bøgerne sælges nu i flere salgskanaler, priserne er i blodig konkurrence, og hele mediet og værdikæden er i opbrud,« siger Helle Busck Fensvig. Derfor skal man være innovativ for at overleve i en sådan branche. Samarbejdet med de uafhængige forfattere i Newpub-gruppen, som Arnold Busck annoncerede i sidste uge, er et godt eksempel på dette. De udgiver deres bøger uden om de etablerede forlag, men vil gerne i kontakt med kunderne, og det kommer de hos Arnold Busck. Der var ingen sure miner, da Helle Busck Fensvig først besluttede sig for, at hun ikke ville overtage Arnold Busck. Hendes far accepterede hendes valg. Ikke desto mindre blev han glad, da hun fandt ud af, at hun alligevel gerne ville være en del af virksomheden. Ifølge hende var det en fordel, at hun kom ind i forretningen med en anden baggrund, end hvis hun havde arbejdet i branchen hele sit liv. På den måde havde hun et andet perspektiv på branchen. Hun har aldrig selv arbejdet i Arnold Busck. Alligevel kendte hun virksomheden godt på forhånd. Både fra sit virke som bestyrelsesmedlem og gennem familien. Helle Busck Fensvigs far, Ole Arnold Busck, var direktør i forlaget Nyt Nordisk Forlag Arnold Busck og havde ikke noget med den daglige drift i boghandelen at gøre. Han kunne ikke forene det at skulle forhandle bøger og udgive dem på samme tid. Det er to forskellige parter i branchen. Da han i 2008 trådte tilbage og gik på pension, tog Helle Busck Fensvigs mand Jesper Fensvig i stedet over. Han havde været ansat på forlaget i mange år inden og havde et tæt parløb med Ole Arnold Busck. »Det var nok i virkeligheden der, det ægte generationsskifte skete. Min far er stadig i bestyrelsen, men i det daglige blander han sig ikke. Han har tillid til, at vi har styr på det,« siger Helle Busck Fensvig. Helle Busck Fensvig og Jesper Fensvig kan altid spørge Ole Arnold Busck, hvis der er noget. Men de gør det dog så sjældent som muligt. Som udgangspunkt er det ikke planen, at Helle Busck Fensvigs datter skal overtage Arnold Busck efter hende. Men hvis hun har interesse for det, når den tid kommer, er det heller ikke umuligt. Det skal dog være, fordi hun har lyst. Ifølge Helle Busck Fensvig er det nemlig vigtigt, at man brænder for det, når man lægger så mange kræfter i en virksomhed. »Man skal brænde for det. Hvis jeg ikke troede på det, ville jeg ikke være i Arnold Busck. Der sker mange ting, og der er mange forhold at tage fat i. Hvis jeg ikke troede på det, kunne jeg ikke lægge al den energi i det, som jeg gør. Man skal også have nogle evner for at træde ind i sådan et job. Jeg har mange elementer i bagagen fra min tidligere karriere, som jeg også synes, jeg kan bruge her,« siger Helle Busck Fensvig.",
        "metadata": {
            "source": "https://www.berlingske.dk/karriere/en-finansiel-bogormtog-faderens-udfordring-op",
            "image_url": "https://berlingske.bmcdn.dk/media/cache/resolve/image_x_large/image/65/659351/6691961-03bushelle-busck-fensvigjpg.jpeg",
            "publication_time": "Tirsdag d. 06. august 2013, kl. 22.30",
            "author": "Simone Okkels",
            "related_links": [],
            "attachments": []
        }
    }
}