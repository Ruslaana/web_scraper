{
    "version": "1.0",
    "document": {
        "id": "https://www_berlingske_dk/virksomheder/sydkorea-blokerer-for-nye-downloads-af-chatgpt-konkurrent",
        "title": "Sydkorea blokerer for nye downloads af ChatGPT-konkurrent",
        "content": "Efter indgreb fra datatilsynet har Sydkorea mandag spærret for, at man kan hente den kinesiske app DeepSeek og installere den på sin telefon eller tablet. Indgrebet sker, efter at DeepSeek har erkendt, at selskabetskunstige intelligens (ki)ikke leverer den beskyttelse af brugernes personlige data, som landets datatilsyn har krævet. Sydkoreanerne kan fortsat bruge DeepSeek, der er en konkurrent til amerikanske ChatGPT, hvis de allerede har appen installeret eller anvender DeepSeek på en computer via en internetbrowser. Men det er ikke muligt at hente og installere appen. Det bliver det først, når DeepSeek opfylder betingelserne, fastslår datatilsynet. Også i Italien er DeepSeek blokeret, men her gælder det alle funktioner. Det italienske datatilsyn greb hurtigt ind efter at have konstateret, at beskyttelsen af brugernes privatliv ikke var i orden. Det samme skete, da ChatGPT blev åbnet for offentlig brug i november 2022. I Sydkorea og en række andre lande er det forbudt for ansatte hos myndigheder at hente og bruge DeepSeek på deres arbejdsudstyr. Det skyldes frygten for, at oplysninger, som man selv taster ind eller udveksler med DeepSeek, kan ende i hænderne på den kinesiske regering. DeepSeek er som kinesisk virksomhed underlagt kinesisk lovgivning. Den giver kinesiske myndigheder mulighed for at få adgang til alle data. DeepSeek lægger i sine brugerbetingelser ikke skjul på, at samtlige oplysninger, der udveksles med den kunstige intelligens,lagres på servere, som fysisk står i Kina. Samme problemstilling gælder ChatGPT og amerikanske konkurrenter.EU betragter ikke USA som et datasikkert land, eftersom beskyttelsen af personlige data mod blandt andet efterretningstjenesters snagen er alt for dårlig. EU har en af verdens skrappeste lovgivninger for beskyttelse af privatlivets fred og har jævnligt fat i nakken på giganterne. DeepSeek skabte tumult på verdens børser, da selskabet for nogle uger siden offentliggjorde, at den kunstige intelligens er udviklet for en brøkdel af det enorme milliardbeløb, som teknologigiganterne i særligt USA og Kina har investeret i at udvikle deres ChatGPT og ChatGPT-konkurrenter. DeepSeek er umiddelbart i stand til at gøre det samme som sine meget dyrere konkurrenter, men er som kinesisk virksomhed underlagt den kinesiske internetcensur, der betragtes som meget effektiv. Derfor er masser af emner bandlyste. ",
        "metadata": {
            "source": "https://www.berlingske.dk/virksomheder/sydkorea-blokerer-for-nye-downloads-af-chatgpt-konkurrent",
            "image_url": "https://berlingske.bmcdn.dk/media/cache/resolve/image_x_large_vertical/image/189/1890487/24892309-deepseek-har-problemer-med-at-overholde-reglerne-f.jpg",
            "publication_time": "Mandag d. 17. februar 2025, kl. 14.15",
            "author": "Thomas Breinstrup",
            "related_links": [],
            "attachments": []
        }
    }
}