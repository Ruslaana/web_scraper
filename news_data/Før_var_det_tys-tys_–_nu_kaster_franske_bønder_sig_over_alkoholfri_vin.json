{
    "version": "1.0",
    "document": {
        "id": "https://www_berlingske_dk/virksomheder/foer-var-det-tys-tys-nu-kaster-franske-boender-sig-over-alkoholfri",
        "title": "Før var det tys-tys – nu kaster franske bønder sig over alkoholfri vin",
        "content": "Den slags talte man overhovedet ikke om tidligere – det nærmede sig kætteri. Nu er de alkoholfrie vine imidlertid ogsårykket ind på de franske salgshylder, båret frem af videnskabelige fremskridt og den økonomiske krise. Indtaget af vin er faldet over de seneste to år, også i Frankrig. I 1960 drak hver franskmand 100 liter vin om året. I 2023 var det nede på mindre end 50 liter, viser tal fra den globale brancheorganisation International Organisation of Vine and Wine (OIV). Medvirkende til skiftet er, at flere og flere unge ikke drikker alkohol. I dag er ti procent af det franske ølmarked alkoholfrit, skriver BBC. I Spanien er det 25 procent. Det svære ved alkoholfri vin er at få alkoholen til at fordampe fra vinen, samtidig med at man fastholder størstedelen af smagen, som de fleste kender. Tidligere har man brændt alkoholen væk og tilsat smagsstoffer for at kompensere. Nu kan man vakuumdestillere vinen ved lav temperatur og således »indfange« aromaen og føre den tilbage til den alkoholfrie vin. Det har været med til at sikre flere købere. Hos vinhuset Clos de Bouard nær vinbyen Saint-Émilion udgør alkoholfrie vine nu en tredjedel af det samlede salg. I oktober 2024 købte sågar den kendte, franske vinproducent Moët Hennessy, som er en del af luksusmærkekæden LVMH, sig ind med en mindre ejerandel i vinmærket French Bloom, der producerer alkoholfrie, mousserende vine. Og i Bordeaux er netop åbnet den første vinbutik med udelukkende alkoholfrie vine. »Vi åbnede for blot fire uger siden, og allerede nu kommer vindyrkere fra området ind og spørger til det alkoholfrie marked. De ved ikke noget om, hvordan man gør, men de kan se, at det kommer, og de ønsker at være en del af det,« fortæller ejeren af butikken Les Belles Grappes, Alexandre Kettaneh, til BBC. De franske vinbønder mærker, hvordan efterspørgslen i Kina falder og er samtidig nervøse for, hvad Donald Trumps trusler om afgifter kan medføre. Sideløbende har mange gamle vingårde i Frankrig måttet lukke. »For puristerne har det været meget svært at acceptere. Men vi er nødt til at udvikle os. Faktum er, at kunderne ikke er, som de plejede at være. Så vi er nødt til at få fat i dem, ellers går de andre steder hen,« siger Bernard Rabouy, som dyrker vin for Bordeaux-familiekooperativet. Brancheorganisationen OIV anslår, at en halv procent af den samlede vinproduktion i verden i dag er alkoholfri. En række lande, som ikke tidligere har været velegnede som dyrkningssteder for vin, er blevet det på grund af klimaændringerne. Det har blandt andet sat gang ivinproduktionen i EnglandogDanmark.  ",
        "metadata": {
            "source": "https://www.berlingske.dk/virksomheder/foer-var-det-tys-tys-nu-kaster-franske-boender-sig-over-alkoholfri",
            "image_url": "https://berlingske.bmcdn.dk/media/cache/resolve/image_x_large_vertical/image/187/1872938/24859812-udvalget-af-flasker-med-alkoholfri-vin-bliver-stad.jpg",
            "publication_time": "Søndag d. 29. december 2024, kl. 16.58",
            "author": "Thomas Breinstrup",
            "related_links": [],
            "attachments": []
        }
    }
}