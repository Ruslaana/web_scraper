{
    "version": "1.0",
    "document": {
        "id": "https://www_berlingske_dk/samfund/det-er-da-sjovt-at-vaere-udenfor",
        "title": "»Det er da sjovt at være udenfor«",
        "content": "Sol, skyfri himmel, skovtur og legende børn. Idyllen var svær at overse, da Dyrehaven nord for København dannede ramme om et af de mange arrangementer i forbindelse med Skovens Dag, der blev afholdt for 17. gang. En af de mange familier, der gjorde dagen til en familieudflugt, var familien Høskuldsson, og det er efterhånden blevet en lille familietradition. »Børnene elsker det, så vi kommer igen år efter år, og det er femte eller sjette år i træk, at vi er her. Så det er blevet en lille tradition,« siger mor Cristina Høskuldsson, der er af sted med sin mand og tre børn. »Ja, det er da sjovt at være udenfor. Vi har fanget tykke fede hesteigler i søen, og nu venter vi på at se mus,« fortæller datteren Maja glad og stolt. Familien er de første, der indfinder sig til den skøre og halvskaldede Professor Bio Diversitets museshow. Professoren viser sine mus Freddy og Line frem, og mens mødrene træder et skridt tilbage, rækker 20 børn hænderne frem for at holde de små dyr.  Temaet i år var »Skoven i øjenhøjde«, og det bragte naturen helt tæt på de omkring 1.500 danskere, der dukkede op i Dyrehaven i løbet af søndagen. Og naturen har godt af at blive brugt. »Hvis vi mennesker bruger og bevæger os rundt i skovene og naturen, så har vi også en større lyst til at tage os af den. Og hvis vi skal beholde naturen, skal der være nogen, som passer på den,« siger Jes Aagaard, naturvejleder i Naturstyrelsen. I Dyrehaven var forskellige aktiviteter placeret som små øer rundt omkring på Eremitagesletten. En gynge var løftet to meter op i luften, der var GPS-skattejagt rundt på sletten, og i Magasindammen blev der fisket efter vandsnegle og hesteigler. Og så blev der bagt pandekager i massevis over bål på små pander med meterlange skafter, så fingrene ikke blev brændt. Også miljøminister Karen Ellemann (V) kiggede forbi og talte om sin nye mærkesag biodiversitet, der skal sikre, at plante- og dyrearter ikke uddør. Det er interesseorganisationen Verdens Skove (tidl. Nepenthes), som også var til stede i Dyrehaven, glade for. »Det er vigtigt at bevare biodiversiteten. Og vi er kun glade for, at folk bruger skovene, for det får dem til at passe bedre på dem,« siger Tina Hvidsten, frivillig og bestyrelsesmedlem i Verdens Skove. Forestillingen om, at nutidens børn ikke gider udelivet og naturen, bliver gjort til skamme i Dyrehaven denne søndag. De er mere end interesserede i skovens dyr og planter, og det ser ud som om, skovene går nogle gode år i møde, hvis man måler det på børnenes engagement. Det eneste »øv«, der høres, er, når forældrene har fået nok, trækker stikket ud og insisterer på, at det er tid til at tage hjem. B",
        "metadata": {
            "source": "https://www.berlingske.dk/samfund/det-er-da-sjovt-at-vaere-udenfor",
            "image_url": "https://berlingske.bmcdn.dk/media/cache/resolve/image_x_large/image/74/744336/4057729-skovens-dag.jpg",
            "publication_time": "Søndag d. 08. maj 2011, kl. 22.45",
            "author": "Cecilie Gormsen",
            "related_links": [],
            "attachments": []
        }
    }
}