{
    "version": "1.0",
    "document": {
        "id": "https://www_berlingske_dk/kommentarer/kasper-holten-kalder-berlingskes-anmelder-for-stivstikker-naar-du",
        "title": "Kasper Holten kalder Berlingskes anmelder for »stivstikker«: Når du synes, der mangler noget, skulle du måske ikke kun forholde dig til en fjerdedel af repertoiret",
        "content": "Det føles lidt som om, Berlingskes teateranmelder Jakob Steen Olsen har fået det forkerte ben ud af sengen, da han»anmeldte« næste sæson på Det Kongelige Teaterpå forhånd. Han mener, at der mangler noget – og det kan jeg godt forstå, al den stund at Berlingske kun vælger at forholde sig til en fjerdedel af teatrets repertoire. Der mangler noget vovemod, lyder det, for teatret er »presset« til at få flere mennesker indenfor. Vi kan nu faktisk godt lide, når folk kommer i teatret. Og det gør de – i en grad så vi de seneste tre år har haft rekordmange forskellige mennesker i alle aldre og i hele Danmark på besøg til vores forestillinger. Det har vi bestemt ikke »dårlig samvittighed« over. Men der mangler noget, mener Berlingske. Altså, hvis man ser bort fra opera, ballet og koncerter. Og fra det, der er for børn og unge. Og ikke regner klassikerne med. Eller de forestillinger, der er så gode, at skal spilles igen. Eller H.C. Andersens »Snedronningen« ved Moesgaard i Aarhus. Og anmelderen medgiver selv: »Jeg er klar over, at kongeligt teaterrepertoire altid vil være genstand for kritik: 'Hvorfor spiller de ikke noget andet i stedet for?'« Næste sæson byder blandt andet på et mix af klassikere som Tjekhovs »Onkel Vanja« og Simon Stones bearbejdning af Lorcas »Yerma«. Men lige her burde man have satset mere på de sikre kort, lyder det. Altså – lidt for meget vovemod trods alt? Vovet bliver det nok også, når teatrets Reumert-nominerede husinstruktør Anna Balslev efter kæmpesuccesen »Marie Antoinette«, som spiller i Skuespilhuset for tiden, prøver kræfter med Horvaths »Kasimir og Karoline« eller den danske fortælling om »Dansen med Regitze«. Jeg tror ikke kun det er børn, der kunne have lyst til at lade sig fortrylle af Jakob Martin Strids »Den fantastiske bus«. Måske kan musicalen »Dear Evan Hansen« vise sig ikke kun at være for de unge, men også flå gamle stivstikkere som mig og Jakob Steen Olsen i hjertet, selvom den handler om et ungt menneske – som så mange klassikere før den! Det Kongelige Teater skal være noget særligt, lyder det. Sært så, at Berlingske netop ikke forholder sig til helheden i repertoiret og til alt det, operaen, balletten og kapellet har på plakaten. Det skorter nemlig ikke på ambitioner eller vovemod. Næste sæson kan vi for eksempel præsentere to gange Lady Macbeth med henholdsvis verdenspremieren på Akram Khans nye helaftensballet såvel som Verdis opera med verdensstjernen Lise Davidsen og verdens bedste operadirigent, Antonio Pappano. Der er endnu en verdenspremiere på Alexei Ratmanskys nye Bach-ballet »The Art of the Fugue«. I operaen skal vores egen operachef Elisabeth Linton og chefdirigent Marie Jacquot tage livtag med Strauss' »Rosenkavaleren«, ligesom der bliver danmarkspremiere på en af vor tids mest fantastiske nye operaer, »Written on Skin«. Og meget mere. Vovemod og publikumsudvikling kan gå hånd i hånd, slutter Jakob Steen Olsen. Enig. Jeg har et godt forslag; hvis anmelderen skulle henfalde for meget i tristesse hjemme ved skrivebordet: Hvad med en teatertur? Her i maj byder Det Kongelige Teater således på masser af vovemod: verdenspremieren på en helt ny forrygende dansk musical, »Feberen«, nobelprismodtageren Jon Fosses nye opera »Asle og Alida« med musik af Bent Sørensen, Vivaldis sjældent spillede barokopera »Griselda«, som kan opleves i Danmark for første gang nogensinde, og en helt ny kæmpe helaftensballet af Arthur Pita over »The Great Gatsby«. Og ja, så må vi nok leve med, at der er rigtig mange mennesker, der glæder sig til premieren på H.C. Andersens »Snedronningen« i Dyrehaven. Jeg er faktisk en af dem. Kasper Holten er teaterchef på Det Kongelige Teater ",
        "metadata": {
            "source": "https://www.berlingske.dk/kommentarer/kasper-holten-kalder-berlingskes-anmelder-for-stivstikker-naar-du",
            "image_url": "https://berlingske.bmcdn.dk/media/cache/resolve/image_x_large_vertical/image/191/1917071/24942241-arkiv-interview-med-teaterchef-kasper-holten-om.jpg",
            "publication_time": "Fredag d. 02. maj 2025, kl. 12.05",
            "author": null,
            "related_links": [],
            "attachments": []
        }
    }
}