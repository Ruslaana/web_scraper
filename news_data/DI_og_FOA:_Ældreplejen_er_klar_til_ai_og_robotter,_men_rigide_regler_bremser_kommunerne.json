{
    "version": "1.0",
    "document": {
        "id": "https://www_berlingske_dk/kommentarer/di-og-foa-aeldreplejen-er-klar-til-ai-og-robotter-men-rigide-regler",
        "title": "DI og FOA: Ældreplejen er klar til ai og robotter, men rigide regler bremser kommunerne",
        "content": "Ældreplejen kalder desperat på flere ansatte. Allerede nu er det vanskeligt at skaffe medarbejdere nok, og problemet vil kun vokse de kommende år, hvor vi står over for at mangle flere tusinder af sosu-assistenter og hjælpere. Derfor er vi akut nødt til at handle, hvor det er muligt – og det kan vi ved at satse på mere velfærdsteknologi. Men så længe kommunerne står alene med ansvaret, spænder det ben for den teknologiske udvikling. Ien ny undersøgelse fra FOA og Dansk Industrivurderer FOAs medlemmer i ældreplejen, at mere teknologi kan frigøre helt op til en fjerdedel af deres arbejdstid til mere borgernær pleje. De teknologier, der kan frigøre mest tid, er dem, der letter de administrative opgaver. Det er for eksempel dokumentation, som de bruger over en time på dagligt. Men i dag skal hver enkelte kommune selv afgøre, hvilke teknologier de vil investere i. Det kan betyde, at det slet ikke sker, da det for mange kommuner er en stor og uoverskuelig opgave. De har hverken overblikket til at udvælge teknologierne eller økonomien og ressourcerne til at implementere dem. Desuden bliver reglerne for, hvilke teknologier man må bruge, tolket vidt forskelligt af kommunerne. Den løsning, der er godkendt og brugt med stor succes i én kommune, kan blive afvist i en anden. Der er behov for ensartet tolkning – for eksempel ved at vi får én indgang for juridisk vurdering af teknologi på tværs af hele landet. Mere end 80 procent af FOAs medlemmer er positivt indstillet over for velfærdsteknologi i ældreplejen.Fold sammenLæs mereFoto: Mads Claus Rasmussen/Ritzau Scanpix. Regeringen ved heldigvis godt, at der er behov for handling. Med ældreloven er der oprettet en strategi for velfærdsteknologi, og sundhedsreformen peger på flere investeringer i digitale løsninger. Men skal det for alvor rykke noget, skal vi akut have fjernet den barriere, der ligger hos kommunerne. For de ansatte er klar. Mere end 80 procent af FOAs medlemmer er positivt indstillet over for velfærdsteknologi i ældreplejen. Sosu-skolerne ved også, hvad fremtiden kræver. Flere steder tilbyder uddannelsen »DigiTech«, som er en almindelig sosu-uddannelse med særligt fokus på velfærdsteknologi. Men vi mister elevernes færdigheder, når de kommer ud på et arbejdsmarked, hvor teknologierne slet ikke bliver brugt. Vi har en ny generation af sosu-personale, der er helt fortrolige med at bruge teknologi i deres arbejde. Men alle skal være trygge ved teknologien. Mange medarbejdere er bekymrede for, at mere teknologi vil betyde mindre personlige kontakt i plejen. Der må vi aldrig ende. Velfærdsteknologi skal være det, der frigiver tid til mere borgernær omsorg. For at sikre, at teknologierne bliver brugt med omtanke, skal medarbejderne derfor også inddrages i beslutningerne. Lad os hurtigst muligt få udnyttet teknologiens potentiale. Vi skal undersøge mulighederne for en finansiering, der kan hjælpe kommunerne med at investere og implementere løsningerne. Dansk Industri og FOA er ikke altid enige om alt. Men når vi står sammen for at gøre opmærksom på teknologiens uudnyttede potentiale, er det fordi, det er afgørende for at sikre en værdig ældrepleje. Tanja Nielsen er sektorformand i FOA, og Jakob Scharff er branchedirektør i Dansk Industri ",
        "metadata": {
            "source": "https://www.berlingske.dk/kommentarer/di-og-foa-aeldreplejen-er-klar-til-ai-og-robotter-men-rigide-regler",
            "image_url": "https://berlingske.bmcdn.dk/media/cache/resolve/image_x_large_vertical/image/186/1865781/24847715-skal-der-for-alvor-indfres-velfrdsteknologi-i-l.jpg",
            "publication_time": "Søndag d. 08. december 2024, kl. 17.55",
            "author": null,
            "related_links": [],
            "attachments": []
        }
    }
}