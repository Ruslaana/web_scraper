{
    "version": "1.0",
    "document": {
        "id": "https://www_berlingske_dk/musikanmeldelser/lambchop-flirter-smukt-med-elektronikken",
        "title": "Lambchop flirter smukt med elektronikken",
        "content": "Det vil være temmelig fejlagtigt at beskylde ankermand Kurt Wagner og den evigt omskiftelige besætning i hans alternative country-outfit Lambchop for at være en flok musikalske fartdjævle.  Siden Nashville-ensemblets fødsel for mere end 20 år siden har de upåvirket af tidens trends holdt fast i en tilbagelænet, underspillet og adstadig stil, der sjældent skruer markant op for tempoet og umiddelbart ikke gør stort væsen af sig. For hos Lambchop findes skønheden i musikkens sagte væsen og dennes sindige dvælen ved langsommeligheden.  Således også på karrierens 12. album, den sprødt elektronisk nistrede »Flotus«. De diskrete elektroniske virkemidler er nye i Lambchop-regi, men de falder uproblematisk i ét med orkesterets intime, håndspillede musiceren. Ikke mindst den 18-minutter lange avantgardejazz-flirtende albumfinale »The Hustle« imponerer og sætter et prægtigt punktum for endnu et ambitiøst og poetisk lavmælt udspil fra Wagner og kompagni. Hvem:Lambchop Hvad:»Flotus«, City Slang Lyt til albummet her: ",
        "metadata": {
            "source": "https://www.berlingske.dk/musikanmeldelser/lambchop-flirter-smukt-med-elektronikken",
            "image_url": "https://berlingske.bmcdn.dk/media/cache/resolve/image_x_large/image/24/245629/15318365-lambchop.jpg",
            "publication_time": "Torsdag d. 03. november 2016, kl. 22.30",
            "author": "Mads Hendrich",
            "related_links": [],
            "attachments": []
        }
    }
}