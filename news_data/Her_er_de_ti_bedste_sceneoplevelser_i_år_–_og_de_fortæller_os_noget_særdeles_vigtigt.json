{
    "version": "1.0",
    "document": {
        "id": "https://www_berlingske_dk/scene/her-er-de-ti-bedste-sceneoplevelser-i-aar-og-de-fortaeller-os-noget",
        "title": "Her er de ti bedste sceneoplevelser i år – og de fortæller os noget særdeles vigtigt",
        "content": " De er her allesammen. Cirkusrevyen 2024Fold sammenLæs mereFoto: Emilia Therese.  Næsten lige så god som sidste år. Herligt. Men hvad der var skønt at se, var, at der ikke bare var tale om en enlig svale, da revyen hittede gevaldigt for et par somre siden. Med Joy Maria Frederiksen som instruktør har Cirkusrevyen flot fornyet sig. Fundet en ny stil. Den er stadig lige til at kende: Stadig sin egen ærkedanske blanding af show, satire og stjerner. Men den har fået et ordentlig skud adrenalin, så den nu kommer endnu hurtigere over scenen. Læg dertil en fornyet scenografisk elegance med Benjamin la Cour som billedmager og en musikalsk opdatering med Joakim Pedersen som kapelmester. Læs anmeldelsen her.  Fredericia Musical Teater gæstede Tivoli med musicalen »Wicked« og fik den til at lette.Fold sammenLæs mereFoto: Emilia Therese.  Var det ikke, som om man først nu for alvor forstod, hvad det var, den amerikanske succesmusical »Wicked« gik ud på? Sådan som den kultforklarede musical, en slags musikalskprequeltil »Troldmanden fra Oz« fokuserede på, at det var venskabet mellem det umage par, den miskendte outsider, den grønne heks Elphaba, og den forkælede Glinda, det handlede om. Fredericia Musical Teater gæstede Tivoli med en flot forløst opsætning, hvor oplevelsen ikke mindst var Nanna Rossen og Johanne Milland, både velsyngende og velspillende, i de to bærende roller. Læs anmeldelsen her.  Peter Plaugborg var i centrum som kongen, der optrådte som en forvirret hund i et spil kegler i »Edward II«.Fold sammenLæs mereFoto: Camilla Winther.  »Intet menneske skal blive straffet for, hvordan man lever eller elsker andre.« Hvis man skulle være i tvivl, bogstaveredes underteksten hen mod slutningen. Hvad sker der med omgivelserne, når en repræsentant for en minoritet, i dette tilfælde den homoseksuelle Edward II, får magten? Hvordan reagerer den? Det var det, instruktøren Elisa Kragerup havde sat sig for at undersøge i sin både sjove, grove og gennemførte iscenesættelse af Shakespeares samtidige, Christopher Marlowes renæssancetragedie som vitalt homodrama. Elisa Kragerups evne til sanselig, uhøjtidelig, fysisk gestaltning af ordene imponerede endnu en gang. Læs anmeldelsen her.  Stine Bramsen var en af de gode stemmer i »Teaterkoncert København«.Fold sammenLæs mereFoto: Søren Malmose Østre Gasværk Teater.  Berlingskes anmelder Søren Kassebeer, indfødt ærkekøbenhavner, blev ligefrem »glad i låget« over Østre Gasværk Teaters store teaterkoncert »København«. Man havde ikke alene samlet en håndfuld af de bedste sange om byen, men også en skare af dygtige sangere, der kunne formidle vore allesammens følelser for den fælles hovedstad. København på godt, men også på ondt. En stor, musikalsk forestilling, der kom rundt i de fleste afkroge af byen, som sang fra hjertet, og som passede godt til gasbeholderens råhed. Læs anmeldelsen her.  To hjørner af en trekant: Ryan Tomash som Leonardo og Stephanie Chen Gundorph i »Blodbryllup«:Fold sammenLæs mereFoto: Camilla Winther.  Det er sin sag at skabe en velfungerende, dramatisk fortællende helaftensballet. Men heldigvis kunne Den Kongelige Ballet, midt i et ellers noget tumultarisk år, fejre en flot sejr med balletten over den spanske digter Garcia Lorcas »Blodbryllup«. Det passionerede trekantsdrama blev sat på scenen af solodanseren Eukene Sagues, der viste sig at rumme et stort koreografisk talent, der var i stand til at aktivere alle følelserne. Hun blandede den sikre karaktertegning, flamencodansens råhed, til et lidenskabeligt drama under månen – tilmed feministisk i sin konklusion. Læs anmeldelsen her.  Der var masser af stemninger i Laura Løwes flotte scenografi til »Et drømmespil«.Fold sammenLæs mereFoto: Camilla Winther.  Instruktøren Anna Balslev, der blev årets modtager af Teaterkatten, skabte en smuk, nærmest vegeterende forestilling på baggrund af Strindberg- klassikerens »Et drømmespil«. Historien om gudedatteren, der stiger ned på Jorden for at prøve at være menneske, blev sat i et stort, drømmende landskab, en slags herrens mark, hvor de små mennesker gik rundt og ledte efter en mening med det hele. Smukt og dvælende. Det var meget muligt, det var synd for menneskene, men der var noget bevægende i, at det er et vilkår, der gælder os alle. Sebastian Kloborgs danse forlængede skønhedsåbenbaringen. Læs anmeldelsen her.  Ellaha Lack var tjenestepigen Regine, der lytter ved dørene i Husets Teaters glimrende livtag med Ibsens »Gengangere«.Fold sammenLæs mereFoto: Emilia Therese.  Der er ikke noget så vidunderligt som en god læsning af et drama, vi ellers føler, vi kender så godt. Ibsens drama om fædrenes synder, der nedarves, om hemmelighederne, der ikke længere kan fortrænges, men som får fatale konsekvenser, blev læst moderne og underholdende af instruktøren Liv Helm. Hun gjorde op med Ibsens onde cirkel af handlingslammelse og lod handlingen filtreres gennem den sunde tjenestepige, der simpelt hen tog ansvar for sit eget liv og gik sin vej. Læs anmeldelsen her  Årets skuespiller: Skuespilleren Iben Hjejle fik Reumert-prisen Årets Hovedrolle, for første gang kønsneutral, til Årets Reumert for sin rolle i »Lægen«, på Folketeatret. Senere på sæsonen imponerede hun i »Hvem er bange for Virginia Woolf?«.Fold sammenLæs mereFoto: Bo Amstrup/Ritzau Scanpix.  Den nåede ikke at spille længe, inden Teatret ved Sorte Hest desværre måtte aflyse resten af den ellers totalt udsolgte spilleperiode. Stjernen Iben Hjejle havde mistet stemmen. Men de, der nåede at se Edward Albees moderne klassiker, den ægteskabelige udmattelseskamp mellem universitetslæreren George og hans skrappe kone, Martha, fik en uforglemmelig oplevelse. Først og fremmest fordi iscenesætteren Maria Vinterberg havde forstået, at George og Marthas piner hinanden, fordi de elsker hinanden. Jacob Cedergreen og teaterpokalvinderen Iben Hjejle var formidable sammen. Læs anmeldelsen her.  Dødsmesse: Den spektakulære ballet »Under Dybet« imponerede i Operaen.Fold sammenLæs mereFoto: Søren Bidstrup.  Hvis vi ikke var klar over, at vi skal dø, så kunne Det kongelige Teaters stort anlagte – meget stort anlagte – og drønflotte danseforestilling fortælle os det. Gennem tre afdelinger førte de mange kroppe os gennem livets pulserende stadier i en slags fælles rituel stammedans i tre kapitler. Sat på scenen i det ene spektakulære, mystiske og dragende skue efter det andet – med et kæmpe korps af dansere, operasangere og musikere på scenen. Vovemod og kunstneriske ambitioner om at skabe noget stort fra bunden smeltede overdådigt og livsbekræftende sammen. Balletten bør give koreograferne Oliver Markus Starpov og Sebastian Kloborg alle muligheder. Læs anmeldelsen her.  Stor skuespilkunst: Jens Albinus som gamle Levin i »Indenfor murene«. Forestillingen blev så stor en succes, at den genopsættes i 2026.Fold sammenLæs mereFoto: Camilla Winther.  Morten Kirkskov, skuespilchef, havde selv iscenesat Henri Nathansens skuespil fra 1912 på Det Kongelige Teater. Det er og bliver bare et enestående godt stykke. Det ejer en evig konflikt, det dilemma, der opstår, når det jødiske ægtepar Levin skal lære at acceptere, at deres datter har forelsket sig i en ikkejøde. Det er ladet med lutter gode roller, spilbare situationer, gode replikker. Jens Albinus og Bodil Jørgensen foldede alle deres evner ud i de bærende roller og gjorde forestillingen i Det Kongelige Teater til en bevægende aften, forstærket af tidens hæslige antisemitisme. Læs anmeldelsen her.",
        "metadata": {
            "source": "https://www.berlingske.dk/scene/her-er-de-ti-bedste-sceneoplevelser-i-aar-og-de-fortaeller-os-noget",
            "image_url": null,
            "publication_time": "Søndag d. 22. december 2024, kl. 21.55",
            "author": "Jakob Steen Olsen",
            "related_links": [],
            "attachments": []
        }
    }
}