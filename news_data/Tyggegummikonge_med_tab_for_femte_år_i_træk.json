{
    "version": "1.0",
    "document": {
        "id": "https://www_berlingske_dk/virksomheder/tyggegummikonge-med-tab-for-femte-aar-i-traek",
        "title": "Tyggegummikonge med tab for femte år i træk",
        "content": "Det er svært at få fat i det tyrkiske marked. Det må tyggegummikoncernen Gumlink sande. Koncernen kører med tab for femte år i træk. Store investeringer i salg og distribution af egne mærker i Tyrkiet giver ikke det ventede afkast, skriver Børsen. Gumlink bruger omkring 50 mio. kr. årligt på at investere i markedsføring og distribution af egne brands i Tyrkiet, men salget har endnu ikke nået et niveau, der gør investeringerne rentable. Gumlink indgik i joint venture med tyrkiske Yildiz tilbage i 2009 og flyttede al produktion fra Vejle til Tyrkiet. Det har været dyrt, men har kørt efter planen og har styrket koncernen i business-to-business salget i Europa. Problemet er, at opbygning af en solid markedsposition med egne mærker inden for konfekture og tyggegummi i Tyrkiet halter. »Vi har investeret rigtig mange penge i det, og vi er nok to-tre år efter planen. Det tager længere tid og er også dyrere end forventet, men vi har ikke opgivet,« siger administrerende direktør Søren Birn. Gumlink er ejet af familien Bagger-Sørensen, som i 2002 solgte Dandy og de tilhørende varemærker til Cadbury Schweppes, men fabrikken blev i familiens eje - nu sælges tyggegummiet udner nye navne eller via andre selskabers varemærker.",
        "metadata": {
            "source": "https://www.berlingske.dk/virksomheder/tyggegummikonge-med-tab-for-femte-aar-i-traek",
            "image_url": "https://berlingske.bmcdn.dk/media/cache/resolve/image_x_large/image/36/365409/6454943-gumlink_business.jpg",
            "publication_time": "Mandag d. 27. maj 2013, kl. 18.06",
            "author": "Frederik M. Juel",
            "related_links": [],
            "attachments": []
        }
    }
}