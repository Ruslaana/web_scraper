{
    "version": "1.0",
    "document": {
        "id": "https://www_berlingske_dk/boganmeldelser/fars-uvejr",
        "title": "Fars uvejr",
        "content": "Faren i flamske Klaas Verplanckes billedbog »Æblemos« er ikke slagfærdig som Fupz’ far. Til gengæld gengiver »Æblemos« den mere almene usikkerhed, der rammer børn, når fars eller andre voksnes temperament pludselig skifter, uden de aner årsagen til det. Æblemos indikerer ellers noget sødt, blødt og dejligt, og mosen er billedet på fars gode humør: »Min far har varme hænder. Hans fingre smager af æblemos. Jeg ville ønske, han havde tusind hænder.« er bogens slutord efter, at drengen har græmmet sig over, at han har skabt farens vrede. Stærke sager og historien giver ingen forklaringer, men lægger op til snak børn og voksne imellem. Som citatet antyder, er teksten lyrisk. Verplanckes billeder er fokuserede, enkle og rundbuet satiriske, og drengens store øjne udtrykker hele følelsesregistret. En foruroligende billedbog. Forfatter og tegner: Klaas Verplancke. Titel: »Æblemos«. Oversætter: Aino Roscher. Sider: 28. Pris: 239 kr. Forlag: Turbine.",
        "metadata": {
            "source": "https://www.berlingske.dk/boganmeldelser/fars-uvejr",
            "image_url": "https://berlingske.bmcdn.dk/media/cache/resolve/image_x_large_vertical/image/71/718811/4405567-fars-uvejr--.jpg",
            "publication_time": "Torsdag d. 18. august 2011, kl. 22.30",
            "author": null,
            "related_links": [],
            "attachments": []
        }
    }
}