{
    "version": "1.0",
    "document": {
        "id": "https://www_berlingske_dk/samfund/den-rigeste-procent-betaler-37-mia_-kr_-i-skat",
        "title": "Den rigeste procent betaler 37 mia. kr. i skat",
        "content": "Tre millioner kroner har han i gennemsnit betalt i skat, siden han blev født. Hvert år. Og rigmanden Kenneth Iversen er efterhånden fyldt 65 år. Han er ud af en søskendeflok på otte, opvokset i en fiskerfamilie i Thyborøn, succesfuld iværksætter, mangeårig topchef og storaktionær i værktøjskoncernen Unimerco i Vestjylland, som blev solgt i 2011. I dag er Kenneth Iversen privat investor. Og temmelig rig. Han tilhører en eksklusiv gruppe af de danskere med de højeste indkomster – den såkaldte »Top 1-procent«. Ud af den danske befolkning på 5,6 millioner mennesker er der omkring 42.000, der tjener flere penge end de 99 procent øvrige medborgere. Det svarer til én procent af landets herboende indbyggere over 18 år – deraf navnet »Top 1-procent«. Adgangsbilletten for at blive en del af gruppen er en årsindtægt på 1,3 millioner kr. Gennemsnitsindkomsten i »Top 1-procent« ligger på 2,4 millioner kr. inklusiv løn, aktieindkomst, bestyrelseshonorarer og overskud af selvstændig virksomhed, mens den gennemsnitlige lønmodtager til sammenligning tjener 337.000 kr., viser nye beregninger foretaget af den liberale tænketank CEPOS. De 42.000 medlemmer af den eksklusive kreds betaler knap ni procent af indkomstskatten i Danmark, hvilket svarer til, at de hver især lægger gennemsnitlig 867.000 kr. i de offentlige kasser årligt i personlig skat. Lønmodtagere betaler i gennemsnit 135.000 kr. i skat.Tilsammen betalte den allerrigeste procentdel af danskerne i kroner og øre 37,1 milliarder i skat i 2012. Det svarer til udgifterne til 70.000 offentlige ansatte eller til Danmarks samlede udgifter til dagpenge og kontanthjælp. Unimerco er på mange måder en mønstervirksomhed, har været besøgt at talrige ministre gennem årene og er blevet kåret som Danmarks bedste arbejdsplads. Da Kenneth Iversen solgte Unimerco og de 560 arbejdspladser til japanske Kyocera, tjente han selv 300 millioner kr. på sin aktiepost, ligesom flere end 350 medarbejdere blev hel- eller halvmillionærer.  Sit største enkeltbidrag til statskassen leverede Kenneth Iversen med selvangivelsen for 2011. »Jeg afregnede aktieskatten på 130 millioner kroner af de 300 millioner kroner, jeg tjente på Unimerco. Det var mange penge, så jeg gjorde mig den umage at regne ud, hvor meget jeg egentlig havde betalt i skat gennem årene. I 2011 var jeg 63 år, og jeg nåede frem til, at jeg gennemsnitlig havde betalt tre millioner kroner hvert eneste år, siden jeg blev født,« fortæller han. Tre millioner kroner gange 63 år giver 189 mio. kr. Derudover har Kenneth Iversen betalt skat i 2012 og 2013, så hans samlede skattebetaling nærmer sig 200 mio. kr. For 200 mio. kr. kan man lønne 411 folkeskolelærere, 674 rengøringsassistenter eller 248 speciallæger i et år. Eller man kan bygge daginstitutioner med plads til næsten tusinde børn eller halvanden folkeskole til 850 elever. Er det kun ret og rimeligt, eller for meget? Tidligere vismand og formand for Produktivitetskommissionen, professor Peter Birch Sørensen vurderer, at iværksætterne bliver beskattet hårdt i Danmark. »Produktivitetskommissionen har peget på, at kombinationen af selskabsskat og skat på aktieindkomst betyder, at iværksættere, der driver deres virksomhed som aktieselskab, ofte beskattes hårdere end lønmodtagere med samme indkomst og formue. Det er selvfølgelig ikke godt for iværksætteraktiviteten i Danmark,« siger professor Peter Birch Sørensen. Berlingske møder Kenneth Iversen i lufthavnen i Billund, som har været hans port til verden gennem et langt og travlt arbejdsliv med op til 130 årlige rejsedage – altid på økonomiklasse, bemærkes. Den tidligere Unimerco-chef er jysk ind til marv og ben. Thyborøn-dialekten er tydelig, fremtoningen er beskeden og stilen uformel og venlig. Han skal bare være hjemme inden klokken 16, når der kommer gæster, fortæller han over lufthavnskaffen, som han selv serverer. Og forventer man at høre brok og skældud over det danske skattetryk samt det urimelige i, at en dygtig mand bliver straffet, så han overvejer at flytte til udlandet, er man gået forkert. For Kenneth Iversen finder det helt i orden at skulle betale en bondegård i skat, når han nu har været så heldig og dygtig at tjene en formue. Og han kunne aldrig drømme om at forlade fædrelandet. »Jeg har det fint med at betale min skat. Vi lever jo i et godt samfund, som skal finansieres. Det ved jeg fra mine mange år som bestyrelsesformand for Handels- og Ingeniørskolen i Herning og universitetsafdelingen i byen. Når man overhovedet får chancen for at betale så meget i skat, så er det jo udtryk for, at man har haft en god portion held, og at ting er lykkedes for én,« siger Kenneth Iversen, som ikke ynder grådighed: »Frem for at kigge på, hvad jeg kom af med, så vælger jeg at se på, hvor meget jeg har tilbage. Det eneste, der ærgrer mig lidt, er, at alle skattepengene røg i statskassen. Jeg kunne godt have undt Herning nogle af pengene. Kommunen er meget erhvervsvenlig, og det har betydet meget for Unimercos udvikling.« Kenneth Iversens skuldre er således bredere end de flestes, og han bærer tungere samfundsøkonomiske byrder end hovedparten af danskerne. Han er typisk for profilen hos »Top 1-procent«-medlemmerne, hvor lige knap halvdelen er selvstændige, mens bare syv pct. i resten af befolkningen driver egen virksomhed. Ifølge CEPOS er dygtige iværksættere livsvigtige for Danmark og for den fremtidige danske velfærd. »Folk som Kenneth Iversen går foran og sætter virksomheder i gang. De er gode iværksættere og dygtige erhvervsledere. De er talentfulde, flittige og skaber nye løsninger og ny velstand. Derfor har vi brug for dem,« siger CEPOS’ cheføkonom Mads Lundby Hansen, som gerne ser både topskat og aktieskat reduceret.  Også Enhedslistens økonomiske rådgiver Pelle Dragsted sætter pris på iværksættere, men er omvendt bekymret for den stigende ulighed i Danmark og er klar til at sætte både marginalskat og aktieskat op for de højest lønnede. »Det er ikke Vestas’ aktionærer, men virksomhedens dygtige smede og ingeniører, der skaber værdierne. Jeg køber ikke præmissen om, at de højtlønnede gør så stor en indsats. Det gør hjemmehjælpere på skæve arbejdstider og lagerarbejdere på natarbejde også. Og de kommer aldrig til at betale topskat,« siger han. Kenneth Iversen er formentlig livslangt medlem af »Top 1-procent«. Hér er sammensætningen af indkomst væsentlig anderledes i forhold til resten af danskerne. Lønindkomsten i klubben udgør kun ca. 40 procent, mens formueindkomst og overskud af selvstændig virksomhed tilsammen fylder ca. 55 pct. For den øvrige befolkning er lønindkomsten dominerende, og overførselsindkomst fra staten spiller en væsentlig større rolle. Kenneth Iversen bor midt i et parcelhuskvarter i en forstad til Herning. Han lejer et kontor på gågaden, som han har møbleret med »pæne ting hjemmefra«. Herning er i folkemunde kendt som dynamisk erhvervsby, men er bestemt ikke befolket med højtlønnede borgere. Faktisk har kommunen færre indbyggere blandt »Top 1-procent« end landsgennemsnittet, viser CEPOS’ opgørelse. Storbyerne København, Aarhus, Aalborg og Odense ligger alle lidt under landsgennemsnittet, mens Frederiksberg eksempelvis ligger over. Næppe overraskende er andelen af medlemmer fra »Top 1-procent« størst i de nordsjællandske lavskattekommuner som Gentofte, Hørsholm og Rudersdal. Her tilhører seks-syv pct. af borgerne kredsen af de allerrigeste. Kommuner som Lyngby-Taarbæk, Furesø, Dragør, Allerød og Fredensborg har dobbelt så mange medlemmer af »Top 1-procent« som gennemsnittet. Gruppen af de en procent rigeste fylder imidlertid væsentlig mindre herhjemme, end det er tilfældet i udlandet, hvor medlemmerne ofte slipper billigere i skat. Kenneth Iversen betalte således 42 procent i aktieskat af sin gevinst på 300 mio. kr. Det er væsentligt mere, end virksomhedsejere i udlandet. »Jeg kan glæde mig over, at mine amerikanske og engelske kolleger nøjes med at betale nul eller fem-ti procent i aktieskat, når de sælger deres virksomheder,« siger Kenneth Iversen. Men at flytte til udlandet har alligevel aldrig strejfet ham: »Nej, jeg har mine rødder i Danmark.« De fleste udenlandske iværksættere opnår en større del af samfundskagen end de danske. Danskere i »Top 1-procent« tjener seks procent af den samlede indkomst her i landet, mens det i Norge og Sverige er otte og syv pct. I USA tjener »Top 1-procent« 19 procent af landets samlede indkomst, viser tallene fra CEPOS. Danmarks højtlønnede har sikret sig 2,5 pct. af indkomstfremgangen siden 1981. Til sammenligning har de ti procent af danskerne, som tjener mindst, fra 2002 til 2011 oplevet en mindre tilbagegang i indkomst. Men Danmarks højest lønnede har alligevel haft mindre indkomstfremgang end højtlønnede i andre OECD-lande siden 1975. De højest lønnede nordmænd og svenskere har haft en andel af fremgangen på mellem ni og 12 procent, mens de tilsvarende tal for USA er langt højere. Generelt arbejder de allerrigeste danskere ifølge beregninger mere end de fleste. Det har i hvert fald været livet for Kenneth Iversen. »Jeg har gennemsnitlig arbejdet 60-70 timer om ugen de sidste 40 år. Det skyldes blandt andet, at jeg har rejst meget til Unimercos udenlandske datterselskaber,« siger han. Gallups Index Danmark har desuden spurgt Danmarks højst lønnede til deres arbejdstid, og halvdelen af gruppen svarer, at de arbejder 50 timer om ugen eller derover. Det er fem gange så mange som den øvrige befolkning. På den baggrund stiller cheføkonom Mads Lundby Hansen sig uforstående over for, at mange danskere bliver forargede over, at topchefer og virksomhedsledere kan tjene mange penge. »Jeg undrer mig over forargelsen over Henning Dyremose, da han i sin tid fik bonus i TDC. Det er underligt, at danskerne skelner mellem erhvervsfolk og sportsfolk, for det er tilsyneladende ok, at sportsstjerner tjener mange penge og bor i skattely,« siger han. Enhedslistens Pelle Dragsted mener modsat, at danskerne er alt for positive over for de rigeste. »Vi fejrer de superrige og dyrker dem næsten som en del af kongefamilien. Mærsk er jo nærmest en folkehelt. Vi burde i stedet stille spørgsmål ved indkomstspredningen og fejre manden på fabriksgulvet og ingeniørerne i virksomhederne, som er dem, der skaber værdierne,« siger han.  Pelle Dragsted provokeres, når han hører eksempelvis Danfoss’ topchef Niels B. Christiansen sige, at hvis ikke skat og løn kommer ned, så flytter virksomheden ud: »Han burde være mere taknemmelig og udvise større samfundssind. Danfoss er skabt i Danmark og baserer sig på vores uddannelsessystem og andre ressourcer, som vi har været fælles om at skabe.« Kenneth Iversen er aldrig selv blevet mødt af nogen synderlig negativ holdning, men er danskerne negative, skyldes det manglende indsigt, mener han. »Der er store penge at tjene i erhvervslivet, men der er også store risici, for ikke alt går godt, og man kan komme til at lide formidable nederlag og ende med at skulle fyre medarbejdere og gå personlig konkurs,« siger han. Danskernes manglende kendskab til erhvervslivet er årsagen til, at han nu træder ind i bestyrelsen i en af Hernings folkeskoler efter sommerferien. Visionen er at lære eleverne om erhvervslivets betydning i en tidlig alder. Den jyske erhvervsmand har derudover endnu en forklaring på nogle danskeres negative holdning til velhavere: »Der er for mange dårlige repræsentanter for erhvervslivet, som har tjent mange penge, men som opfører sig elendigt. Folk som Erik Damgaard (falleret it-milliardær, red.) og Hans Henrik Palm (eksbokser og falleret ejendomsinvestor, red.) og alle de der fyre, som spillede smart og investerede for lånte penge og reelt ikke skabte noget,« siger Kenneth Iversen: »Men der er også eksempler på folk, som har skabt gode virksomheder og tjent mange penge, men som optræder som dumme svin og tror, de kan gå på vandet. Fordi man har været heldig og tjent mange penge, så behøver man jo ikke at udstille sine Maserati’er i pressen. Man kan godt optræde med ordentlige manerer og være et godt eksempel for det øvrige samfund,« synes Kenneth Iversen. Selv kører han i en syv år gammel BMW X5. Men hvad skal vi stille op med vores højest lønnede medborgere? Skal vi forkæle dem i håb om at få flere af dem, eller skal vi afkræve dem mere i skat? Kenneth Iversen har et bud på, hvad han anser for at være en forkert samfundsorden og et skævt fokus på lighed: »Tag to mennesker, som tjener lige meget. Den ene bruger det hele og lidt til og stifter gæld, mens den anden sparer op. Efter ti år siger vi så: ’Nu skal vi have forskellen udjævnet. Så vi tager halvdelen eller mere af den enes opsparing og giver det til den anden.’ De færreste vil synes, det er retfærdigt, for hvordan skal vi så motivere folk til at leve et mådeholdent og fornuftigt liv?«  Kenneth Iversen ønsker grundlæggende et opgør med »den danske offermentalitet«. »Jeg har ingen sympati for dem, der har ondt i motivationen og ikke gider, men som alligevel stiller krav. Folk skælder ud på politikerne over, at der ikke er job til alle. Det må være den enkeltes pligt selv at kvalificere sig til et job. Man kan jo heller ikke skælde sig til en plads i Superligaen i fodbold. Man er nødt til at træne og blive dygtig,« siger han. Ifølge tidligere vismand, professor Peter Birch Sørensen, er det grundlæggende en politisk afvejning, hvor meget man ønsker at omfordele fra rig til fattig. Så hvordan lyder de forskellige opskrifter så?: Fjern topskatten, så ingen betaler mere end 42 procent og sænk aktieskatten fra 42 til 30 procent, lyder det fra CEPOS’ cheføkonom Mads Lundby Hansen. »Det vil gøre det attraktivt at arbejde flere timer, og vi vil undgå, at for mange højtuddannede og iværksættere flytter til udlandet, og vi vil kunne tiltrække dygtige udlændinge. De højtlønnede reagerer på incitamenter, fordi de kan reagere. Selvstændige kan vælge at sige ja til flere kunder og besværet med at ansætte nye folk. Men de kan også sige nej. Hvorfor bruge hele lørdagen på at knokle, hvis skatten alligevel snupper broderparten,« siger han. Hos Enhedslisten er man lodret uenig: »Marginalskatten bør hæves til niveauet for ti år siden (63 procent, red.) for folk, der tjener over en million, og skatten på kapitalindkomst skal op på niveau med skat på lønindkomst. Det er rimeligt, at virksomhederne betaler tilbage til samfundet for dét, vi har stillet til rådighed for dem såsom infrastruktur, politi og uddannelsesinstitutioner,« siger partiets økonomiske rådgiver Pelle Dragsted. Går man til den økonomiske fagkundskab peges der på en helt tredje løsning fra Peter Birch Sørensen: »Den økonomiske forskning peger på, at det vil gavne væksten i samfundet, hvis noget af skatten på virksomhedsindkomst og personlig indkomst bliver omlagt til skat på jord og fast ejendom.«",
        "metadata": {
            "source": "https://www.berlingske.dk/samfund/den-rigeste-procent-betaler-37-mia.-kr.-i-skat",
            "image_url": "https://berlingske.bmcdn.dk/media/cache/resolve/image_x_large/image/26/260103/7411608-kenneth-iversen-p-terrasse.jpg",
            "publication_time": "Lørdag d. 31. maj 2014, kl. 19.32",
            "author": "Birgitte Erhardtsen",
            "related_links": [],
            "attachments": []
        }
    }
}