{
    "version": "1.0",
    "document": {
        "id": "https://www_berlingske_dk/virksomheder/novo-bygger-lager-til-en-halv-milliard-i-hilleroed",
        "title": "Novo bygger lager til en halv milliard i Hillerød",
        "content": "Novo Nordisk investerer 500 mio. kr. i et nyt råvarelager i Hillerød. Samtlige indgående råvarer til Novo Nordisks produktion i Danmark vil gå igennem råvarelageret. Det får en kapacitet på 17.000 paller og bliver på sammenlagt 19.000 kvadratmeter, svarende til mere end to fodboldbaner. - Investeringen i Hillerød understreger vores langsigtede planer om at investere i Danmark. Hillerød er et af Novo Nordisks strategiske produktionssteder, og vi ønsker at samle vores indgående flow af råvarer her, siger Susanne Hundsbæk-Pedersen, direktør for Devices & Supply Chain Management i Novo Nordisk, ifølge en meddelelse.  Novo Nordisks fabrik i Hillerød har i dag omkring 1.900 medarbejdere, og lageret vil beskæftige 70 medarbejdere. Første spadestik til det nye råvarelager tages torsdag klokken 15. Lageret ventes at være i fuld drift i 2017. ",
        "metadata": {
            "source": "https://www.berlingske.dk/virksomheder/novo-bygger-lager-til-en-halv-milliard-i-hilleroed",
            "image_url": "https://berlingske.bmcdn.dk/media/cache/resolve/image_x_large/image/13/138494/10472611-q.jpg",
            "publication_time": "Torsdag d. 03. september 2015, kl. 08.56",
            "author": null,
            "related_links": [],
            "attachments": []
        }
    }
}