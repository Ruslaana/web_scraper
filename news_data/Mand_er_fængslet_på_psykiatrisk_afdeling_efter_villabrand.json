{
    "version": "1.0",
    "document": {
        "id": "https://www_berlingske_dk/indland/mand-er-faengslet-paa-psykiatrisk-afdeling-efter-villabrand",
        "title": "Mand er fængslet på psykiatrisk afdeling efter villabrand",
        "content": "Røg og flammer væltede mandag aften ud gennem taget på en toetagers villa på Tværvej i Skibby, og brandvæsnet kæmpede forgæves for at redde ejendommen. Nu har politiet anholdt en mand i sagen. Nordsjællands Politi oplyser tirsdag, at en 28-årig mand er blevet anholdt og sigtet efter straffelovens alvorligste bestemmelse om brandstiftelse, paragraf 180. I et retsmøde i Hillerød ønskede manden ikke at udtale sig, oplyser anklageren.  Dommeren har besluttet at varetægtsfængsle den 28-årige i fire uger. Frihedsberøvelsen skal finde sted på en psykiatrisk afdeling. Retten finder, at der i hvert fald er grundlag for en mistanke om den mere almindelige bestemmelse om brandstiftelse, oplyser anklageren. Nordsjællands Politi bad mandag aften via Twitter borgere i området om at holde sig på afstand af branden, så politi og brandvæsen kunne arbejde i fred. Det var brandfolk fra Frederiksborg Brand og Redning, som stod i spidsen for slukningsarbejdet, men på grund af brandens størrelse var der tilkaldt assistance fra nabobrandvæsenerne. /ritzau/",
        "metadata": {
            "source": "https://www.berlingske.dk/indland/mand-er-faengslet-paa-psykiatrisk-afdeling-efter-villabrand",
            "image_url": "https://berlingske.bmcdn.dk/media/cache/resolve/image_x_large/image/157/1574996/24158991-exterir-af-retten-i-hillerd.jpeg",
            "publication_time": "Tirsdag d. 26. juli 2022, kl. 10.12",
            "author": null,
            "related_links": [],
            "attachments": []
        }
    }
}