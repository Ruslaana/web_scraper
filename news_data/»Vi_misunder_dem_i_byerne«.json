{
    "version": "1.0",
    "document": {
        "id": "https://www_berlingske_dk/internationalt/vi-misunder-dem-i-byerne",
        "title": "»Vi misunder dem i byerne«",
        "content": "MAOJIA: Afstanden til Den Gule Flod er ikke meget mere end et par stenkast. Den har i årtusinder været en livsnerve for det kinesiske folk og krydser igennem otte provinser på sin vej til den østlige Shandong-provins og landsbyen Maojia. Hjem for omkring 100 familier, der stort set alle hedder Sun, Gong, Zhang eller Lu til efternavn. Sådan har det altid været. Også lang tid før Kommunistpartiet og de sidste seks årtiers økonomiske og ideologiske eksperimenter, der mere end én gang har vendt op og ned på tilværelsen for befolkningen på landet i Kina. Floden og markerne med majs, hvede og bomuld er, hvad der i generationer har holdt landsbylivet i gang – men sådan ser virkeligheden ikke ud længere.  »Det er jo spild, hvis landet bare ligger øde hen, så vi planter stadig. Men vi kan ikke leve af landbruget længere. Ikke som priserne stiger og med de udgifter, vi ellers har,« siger 26-årige Lu Zhiming. Han bor sammen med sin kone og deres toårige søn, begge sine forældre og sin farmor på 90 år. Millioner af familier landet over er i samme situation. Stadig færre kinesere lever udelukkende af deres afgrøder.  Mange steder er det gået som i Maojia, hvor den økonomiske udvikling i andre dele af samfundet har tvunget indbyggerne til at finde nye indtægtskilder. For Lu Zhiming betød det, at han som 15-årig måtte tage til provinshovedstaden og blive migrantarbejder på en møbelfabrik. For at forstå hvorfor, er det nødvendigt at spole tiden tilbage til 1949 – året hvor kommunistpartiet kom til magten. Landbefolkningen var om nogen grundlaget for Mao Zedongs sejr i borgerkrigen mod det regerende nationalistparti. Belønningen var en landreform, der den dag i dag er en del af fundamentet for livet på landet. Alt land blev nationaliseret og fordelt blandt bønderne. Metoden var enkel. Dem, der før havde været godsejere eller besiddet store landområder, blev jaget væk. I Maojia fik godsejeren konfiskeret alt sit land, men slap med livet i behold. Andre var mindre heldige. Lu Zhimings farfar fik efterfølgende overdraget et stykke landbrugsjord på størrelse med en fodboldbane. Et areal, der nogenlunde svarer til, hvad den gennemsnitlige kinesiske familie på landet har til rådighed. Størrelsen varierer alt efter antal familiemedlemmer. For familien Lu indbringer årets høst omkring 8.000 kr. I modsætning til under Mao Zedong står det i dag de enkelte landbrug frit for at sælge, hvad de producerer. Folkekommunerne, hvor bønderne arbejdede i enheder og fik tildelt rationer, er for længst afskaffet. Men den kollektive tankegang lever videre. Formelt hedder det, at bønderne i fællesskab ejer markerne, der omgrænser deres landsby. I realiteten betyder det, at de lokale myndigheder har ejerskabet. Landbefolkningen kan hverken handle med eller optage lån i landet. En helt anden økonomisk frihed har deres landsmænd i byerne. Her findes der ikke de samme begrænsninger, og ejendomsmarkedet har mere end noget andet skabt velstand og investeringsmuligheder. I dag har en kinesisk bybo i gennemsnit tre gange så mange penge til rådighed hver måned som en kineser på landet. Forskellen mellem land og by er større end nogensinde. Det kan ses i en landsby som Maojia. Frostgraderne har bidt sig godt fast – både ude og inde. Centralvarme er der intet af. Det samme gælder kloakering. Den nærmeste skole ligger i nabolandsbyen og er ifølge Lu Zhiming så ringe, at han i stedet for den gratis undervisning vil betale for at sende sin søn i skole i en større by, når den tid kommer. Og skulle man have håbet på en mundfuld frisk luft på landet, kan man godt tro om igen. Stedet er omsluttet af en grålig dyne af smog. »De miljømæssige forandringer har været drastiske. Da jeg var ung, kunne jeg fange fisk i floden, hvilket stort set er umuligt nu. De er døde på grund af spildevand,« fortæller familien Lus nabo, Xun Jiaxiang. I Kommunistpartiet har situationen på landet længe været et emne til stor debat. Landbefolkningen er det historiske fundament for partiets eksistens. Det var dem, der mod lovning om bedre vilkår udgjorde fortropperne af Folkets Befrielseshær. Alligevel har de ikke fået samme muligheder som deres landsmænd i byerne. Ledelsen i Kommunistpartiet har i årevis arbejdet på en reform, der skal give bønderne nye rettigheder over landet. At det endnu ikke er sket, skyldes en blanding af interessekonflikter og ideologisk berøringsangst. »Der er næppe tvivl om, at det langsomme reformtempo både skyldes ideologiske og mere praktiske overvejelser. Ideologiske i den forstand, at landejerskab var kernen i den form for kapitalisme, Mao Zedong var imod,« siger Joe Studwell, forfatter til bogen »How Asia Works«, der beskriver, hvordan landbrugsreformer har været en af de mest afgørende faktorer for, hvilke asiatiske lande der har klaret sig bedst.  Han vurderer, at Kina ikke har noget andet valg end at bevæge sig væk fra de små familielandbrug og i retning af en mere professionel variant med vægt på stordrift. Under et topmøde i Beijing sidste måned lancerede ledelsen i Kommunistpartiet en plan for at iværksætte de tiltrængte reformer. Formålet er at øge produktiviteten og frigøre flere ressourcer. Forventningen er, at mange vil sælge eller udleje deres land, investere indtjeningen og flytte mod byerne.  Det store ubesvarede spørgsmål er, hvordan centralregeringen vil kompensere de lokale regeringer. De fleste lokale myndigheder i de kinesiske provinser er dybt afhængige af at sælge land for at dække de offentlige udgifter til uddannelse, sygesikring og meget andet.  Det sker ved at landbrugsland bliver inddraget og solgt til entreprenørselskaber, der bruger det til bebyggelse. Ofte på bekostning af de bønder, som brugte eller boede på jorden. Undersøgelser har vist, at kompensationen, der er blevet givet til dem, ligger på mellem to og ti procent af markedsprisen. Det har de seneste årtier ført til et hav af protester og sammenstød mellem bønder og lokale partichefer. Landkonflikter er uden sammenligning den type konflikt, de kinesiske myndigheder registrerer flest af. Centralregeringen i Beijing er derfor tvunget til at finde en løsning, der gavner landbefolkningen og samtidig omfordeler nye ressourcer til de lokale myndigheder. I første omgang venter et stort arbejde med blot at finde ud af, hvilke familier der bruger hvilket stykke land. Adspurgt om, hvorvidt familien har noget formelt papir på, hvor grænsen for deres landbrugsjord løber, trækker Lu Zhimings far på skuldrene. Der findes ikke en sådan opgørelse, siger han. Men det vil der i fremtiden komme til. De kinesiske landmyndigheder er i fuld gang med at udstede certifikater. I mellemtiden er en række landsbyer blevet udvalgt til at eksperimentere med forskellige reformtyper. Baseret på de tiltag tyder meget på, at bønderne ikke får fuldt ejerskab, men en lejekontrakt på ubestemt tid og mulighed for at optage lån i landet. For Lu Zhiming vil den mulighed gøre en forskel. Hvad han lærte på møbelfabrikken i provinshovedstaden, tog han med hjem til landsbyen og startede sin egen forretning. Ligesom størstedelen af resten af landsbyen tjener familien Lu i dag væsentligt mere på at producere simple trækomponenter til møbelindustrien end på landbrug. Men det er hårdt arbejde fra tidlig morgen til sen aften. Med et lån i familiens land, kunne han investere i forretningen og ansætte folk, forklarer han. Hans drøm er at tjene nok til at flytte til byen med sin familie. »De bor i højhuse med varme om vinteren. Det har vi ikke, selv om vi bor med en 90-årig bedstemor og et toårigt barn. Så mens de går rundt i T-shirts indenfor, er vi nødt til at gå klædt i tykke bomuldsjakker, der var på mode i 1970erne. Jeg er helt sikkert misundelig på dem, der bor i byen,« siger Lu Zhiming.",
        "metadata": {
            "source": "https://www.berlingske.dk/internationalt/vi-misunder-dem-i-byerne",
            "image_url": "https://berlingske.bmcdn.dk/media/cache/resolve/image_x_large/image/42/421222/7064071-20udlmaojpg.jpeg",
            "publication_time": "Lørdag d. 28. december 2013, kl. 20.00",
            "author": "Lasse Karner",
            "related_links": [],
            "attachments": []
        }
    }
}