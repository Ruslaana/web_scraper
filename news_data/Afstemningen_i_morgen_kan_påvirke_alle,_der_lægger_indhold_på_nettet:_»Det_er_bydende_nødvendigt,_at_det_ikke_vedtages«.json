{
    "version": "1.0",
    "document": {
        "id": "https://www_berlingske_dk/kronikker/afstemningen-i-morgen-kan-paavirke-alle-der-laegger-indhold-paa-nettet-det-er",
        "title": "Afstemningen i morgen kan påvirke alle, der lægger indhold på nettet: »Det er bydende nødvendigt, at det ikke vedtages«",
        "content": "23. juniudgav Morten Løkkegaard en kronik her i avisen, hvor han forsvarede Europa-Kommissionens omstridte forslag til et nyt direktiv om ophavsret. Hans kollega i ALDE-gruppenJens Rohde var ligeledes ude med riven på Twitter, hvor han i hårde vendinger karakteriserede kritikere, der havde kontaktet ham angående forslaget, som værende hackere, spammere, internetkommunister eller måske ligefrem det hele på én gang. Løkkegaard og andre støtter af forslaget har et nemt udgangspunkt at argumentere fra: Ophavsret er ikke noget, den gennemsnitlige borger går og tænker over i dagligdagen, og det er de færreste, der har tid og lyst til at læse det 33 sider lange forslag samt de relevante ændringsforslag, betænkninger og andet relevant materiale om lovgivningen. Endnu færre har den nødvendige viden til at forstå, hvad direktivet rent faktisk indebærer. Det gør det muligt for Løkkegaard og co. at frame debatten som de vil, hvorfor man bør være opmærksom på, at de påintet tidspunkt rent faktisk henviser til forslagets tekst. I modsætning til Løkkegaard og andre fortalere for forslaget, mener vi i Wikimedia Danmark, på linje med en række andre non profit-organisationer såsom European Digital Rights (EDRi), Creative Commons og Electronic Frontier Foundation, at forslaget er disproportionalt, vil kvæle innovation og fri vidensudveksling på internettet og ikke tager højde for lovlig brug af ophavsretligt beskyttet materiale. Ligeledes har en lang række eksperter kritiseret forslaget af samme grund. Vi er både imod forslagets art. 11 og art. 13, men fokuserer her på sidstnævnte, idet denne er mest skadelig.  Artikel 13 ændrer fundamentalt på, hvem der har ansvaret for ophavsretskrænkende materiale på internettet, det er der ingen uenighed om. Indtil nu har man anvendt »notice and takedown«-metoden, hvor en tjenesteyder som YouTube eller Flickr først er juridisk ansvarlige for krænkelse af ophavsretten, hvis de bliver gjort opmærksom på indholdets eksistens og herefter nægter eller afholder sig fra at fjerne det. En fornuftig ordning der afspejler, hvordan vi traditionelt ser på juridisk ansvar. Med det nye direktiv skal tjenesteydere aktivt indgå aftaler med ophavsretskollektiver om at tjenesteydernes brugere kan anvende deres indhold, ellers er de direkte ansvarlige for ophavsretskrænkende indhold på deres platforme, uanset agtsomhed (art. 13 stk. 1 som ændret). Som led i disse aftaler, eller såfremt rettighedshaverne nægter eller ikke tilbyder licensaftaler, skal tjenesteyderen implementere et indholdsgenkendelsesfilter, der lader rettighedshavere scanne uploadet indhold for at tjekke, hvorvidt det indeholder ophavsretskrænkende indhold (ligeledes stk. 1). Det er her, fortalerne for direktivet straks begynder at protestere og påstå, at direktivet på intet tidspunkt pålægger tjenesteydere at bruge indholdsgenkendelsesfiltre, de nævnes blot som en af flere forskellige måder at håndtere problemstillingen på, og fortalerne har været så rare at fjerne to tredjedele af omtalerne om indholdsgenkendelse i forslaget! Dog kræver det ikke særlig meget refleksion for at indse, at dette er den eneste måde, man kan sikre sig fra ansvar. Uanset tekstens ordlyd er artikel 13 et krav om at tjenesteydere de facto skal anvende indholdsgenkendelsesfiltre. Dette er ekstremt problematisk af flere grunde. Indholdsgenkendelsesfiltre kan ikke tage højde for lovligt brug af ophavsretligt beskyttet indhold, f.eks. den danske citatret. Erfaring fra f.eks. YouTube, som allerede har et indholdsgenkendelsessystem, viser, at når eks. film- eller spilanmeldere anvender korte uddrag af ophavsretligt beskyttede værker for at kontekstualisere deres kritik, hvilket er tilladt under deres respektive lokale lovgivning, bliver de næsten altid opfanget af indholdsgenkendelsesfiltre, der »hævder« videoen på vegne af rettighedshavere. Dette skyldes indholdsgenkendelsens automatiserede natur: Det er umuligt at gennemgå den store mængde indhold, der lægges op på tjenesteydernes platforme manuelt, så rettighedshavere automatiserer processen, og derved dør konteksten. Det er fuldkommen lige meget om din anvendelse af et tekstuddrag fra en ophavsretligt beskyttet bog er beskyttet under citatretten, det kan en automatiseret proces ikke tage stilling til. Det er i øvrigt det, der menes, når artikel 13 kritiseres for at kvæle ytringsfriheden, i modsætning til Løkkegaards udlægning, og det ændres ikke af de tomme ord om »fundamentale rettigheder«, der er blevet tilføjet flere steder i forslaget efter at forslaget blev udsat for kritik. Fortalerne for forslaget vil nok pege på artikel 13 stk. 2, der pålægger tjenesteyderne at etablere en klageproces for brugere, som føler, at de uberettiget er blevet udpeget af indholdsgenkendelsesfiltre. Bemærkelsesværdigt kommer forslaget ikke nærmere ind på, hvad sådan en klageproces skal indebære, ud over at den skal være »uden unødig forsinkelse«, at rettighedshavere skal »retfærdiggøre« deres karakterisering af indholdet som krænkende, og at brugeres identitet ikke skal afsløres for rettighedshaveren (art 13. stk. 2). Denne formulering er enormt vag og kan resultere i vidt forskellig beskyttelse af brugerens rettigheder i medlemsstaterne, noget ironisk for et forslag, der vil harmonisere ophavsretten i EU. Uagtet de individuelle staters implementering betyder denne proces reelt, at brugeren er skyldig, indtil andet er bevist, hvilket strider imod fundamentale EU-principper. Matthias Smed Larsen.Fold sammenLæs mere For Wikipedia og Wikimedia er artikel 13 skadelig for projekter som vores, der frit lader brugere ændre indholdet på vores platform, en model, der ikke fungerer, hvis indholdsgenkendelsesfiltre skal tjekke alle bidrag. Fortalerne har forsøgt at gardere sig mod denne kritik gennem forslagets betragtning 37a der fritager tjenesteydere med »ikke-kommercielle formål såsom online-encyklopædier […] open source-softwareudviklingsplatforme« eller »videnskabelige arkiver« fra direktivets forpligtelser. Denne beskyttelse er utilstrækkelig. For det første er formuleringen enormt vag. Medmindre man er en ikke-kommerciel online-encyklopædi, er det svært at vide, hvorvidt ens platform passer ind under undtagelsen. Derudover redegør forslaget ikke for, hvordan platforme, der primært er ikke-kommercielle, men alligevel kan have forbindelse til kommercielle foretagender, skal opfattes. Wikimedia Commons, medieplatformen, der understøtter Wikipedia, er et ikke-kommercielt foretagende, men billederne, der hostes på platformen, er til frit brug og kan derfor bruges i en kommerciel sammenhæng. GitHub er en platform, der primært bruges til open source-softwareudvikling ,og som i stor udstrækning er gratis, men platformen tilbyder også kommercielle løsninger til firmaer. Er disse to eksempler fritaget? For det andet er det værd at bemærke, at både Wikimedia-fællesskabet og open source-udviklere har brugt tid på at gøre vores mening kendt i Bruxelles, så selv hvis man antager, at både Wikipedia, Wikimedia Commons og projekter som GitHub er dækket ind af undtagelsen, kan det virke som om, at den er skrevet specifikt for at berolige os, men ikke gør yderligere for at sikre mindre aktører, som ikke har samme gennemslagskraft. Det er ikke acceptabelt. Som læser kan man forståeligt nok synes, at alt dette er enormt esoterisk og svært at forstå, og det er sådan set korrekt. Imidlertid må man ikke lade kompleksitet gøre det muligt at gennemføre, hvad der i bedste fald er storstilet lovsjusk foretaget i god tro, i værste fald bevidst begrænsning af borgernes rettigheder. Artikel 13, og i øvrigt også andre dele af forslaget såsom artikel 11, vil påvirke enhver, der lægger indhold op på internettet, og det er enormt vigtigt, at man som vælger er opmærksom på, hvordan de danske medlemmer af Europa-Parlamentet forholder sig til forslaget. Parlamentet stemmer om direktivet i morgen, 5. juli, og det er bydende nødvendigt, at det ikke vedtages.",
        "metadata": {
            "source": "https://www.berlingske.dk/kronikker/afstemningen-i-morgen-kan-paavirke-alle-der-laegger-indhold-paa-nettet-det-er",
            "image_url": "https://berlingske.bmcdn.dk/media/cache/resolve/image_x_large/image/99/996968/21411778-china-hong-kong-wikimedia-2013.jpg",
            "publication_time": "Onsdag d. 04. juli 2018, kl. 16.00",
            "author": null,
            "related_links": [],
            "attachments": []
        }
    }
}