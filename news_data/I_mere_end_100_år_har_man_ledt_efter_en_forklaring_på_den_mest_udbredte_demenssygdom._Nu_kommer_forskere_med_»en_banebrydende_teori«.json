{
    "version": "1.0",
    "document": {
        "id": "https://www_berlingske_dk/vores-liv/i-mere-end-100-aar-har-man-ledt-efter-en-forklaring-paa-den-mest",
        "title": "I mere end 100 år har man ledt efter en forklaring på den mest udbredte demenssygdom. Nu kommer forskere med »en banebrydende teori«",
        "content": "I 1906 beskrev den tyske læge og neurolog Alois Alzheimer det, som i dag kaldes Alzheimers sygdom. Trods mere end 100 års forskning kender man i de fleste tilfælde ikke årsagen til sygdommen, som dræber cirka 1.700 danskere årligt. Men amerikanske forskere kommer nu med en ny potentiel forklaring, som af universitetet kaldes en »banebrydende teori«. Studiet er udgivet i det videnskabelige tidsskriftAlzheimer’s & Dementia. Forskernes indledende budskab er, at forståelsen af Alzheimers sygdom i dag er fragmenteret, og at fokus har været på håndgribelige symptomer som proteinophobninger i hjernen, inflammation og dysfunktionelle nerveceller. Der har manglet en samlet forklaring på, hvorfor sygdommen opstår – bortset fra i få procent af sygdomstilfældene, hvor det skyldes mutationer i specifikke gener. Og det forsøger forskerne fra Arizona State University i USA altså nu at give en mulig forklaring på. Når en celle stresses, dannes der i hjernen stressgranulat, som består af klumper af proteiner og rna. Normalt opløses de igen, når cellen ikke er stresset mere, men ved Alzheimers sygdom er stressgranulaterne større og mere vanskelige at opløse. Forskernes teori er, at dette stressgranulat i sidste ende ødelægger hjernecellerne og dermed kan være »en nøglefaktor«, som kan forklare, hvorfor nogle mennesker udvikler Alzheimers sygdom. Studiet er et slags metastudie, hvor man har gennemgået den eksisterende forskning og datasæt på området. Og her har man altså fundet et nyt mønster, som menes at kunne være en drivende faktor ved udviklingen af Alzheimers sygdom. Forskerne understreger, at der fortsat er huller i den videnskabelige evidens for teorien, og de forsøger ikke at overbevise verden om, at teorien er rigtig, men opfordrer til, at man undersøger hvert trin i teorien nærmere. Der er god grund til at søge efter årsagen. Demenssygdomme er den fjerdehyppigste dødsårsag i Danmark, og Alzheimers sygdom er den mest udbredte demenssygdom. Cirka 100.000 danskere over 65 år lever med demens – heraf cirka halvdelen med Alzheimers sygdom. Tallene forventes ifølge Nationalt Videnscenter for Demens at vokse i takt med det stigende antal ældre. Patrick Ejlerskov, som er seniorforsker på Nationalt Videnscenter for Demens på Rigshospitalet, har kigget på sine fagfællers studie. »Jeg synes, at det er et rigtig spændende område at dykke ned i,« siger han. Han beskæftiger sig med neurodegenerative sygdomme, herunder Alzheimers sygdom, og for ham er stressgranulat en velkendt størrelse. »Vi ved fra andre demenssygdomme og patienter med bevægelsesforstyrrelser, at stressgranulater ophobes og kan være en del af sygdomsudviklingen, men så vidt jeg ved, er det nyt i forhold til alzheimer,« siger Patrick Ejlerskov. Overordnet er logikken i det nye studie på plads. »Cellestress er uden tvivl en måde, hvorpå celler kan dø eller udvikle sygdomme,« siger Patrick Ejlerskov. Han hælder dog nok mere til, at stressgranulaterne blot er en effekt af cellestress, som i sig selv ikke er årsagen til Alzheimers sygdom. »Men hvis den drivende kraft i sygdommen er stressgranulaterne, så skal man prøve at målrette indsatsen mod dem. Så forskernes teori er en ny måde at forstå sygdommen på, som måske kan have betydning for, hvordan vi kan kurere den.« Han nævner navnet på et enzym, som bruges eksperimentelt til at befri cellerne for stress, men det har den kedelige bivirkning, at cellerne dør, hvis de behandles i længere tid. Så den type løsning ligger ikke ligefor. En bedre løsning ville være at undgå, at cellerne bliver stressede i første omgang. Forskernes årsagsmodel i det nye studie kommer ikke tæt ind på, hvilke faktorer der kan stresse cellerne på en måde, som kan føre til Alzheimers sygdom. Her bør man se på udefrakommende miljøfaktorer, mener Patrick Ejlerskov, som har et bud på, hvad der kan føre til sygdommen: virus. Almindelige virustyper, som er meget udbredte i det danske samfund. Patrick Ejlerskov er selv blandt et hold af forskere, som er i færd med et af flere igangværende danske forskningsprojekter, som har til formål at undersøge mulige årsager til demenssygdomme. »En af de ting, vi undersøger, er, om nogle former for demenssygdomme, herunder alzheimer, skyldes virusinfektioner,« siger seniorforskeren. Forskerne har influenza og coronavirus under mistanke. Tesen er ikke taget ud af den blå luft. »Nogle studier fra USA har vist, at folk, der får den årlige influenzavaccination, faktisk har reduceret risiko for at udvikle Alzheimers sygdom.  Forskellige vira, som kan inficere hjerneceller, er blevet associeret med udvikling af demenssygdom,« siger seniorforskeren. Han forklarer, at forskning på laboratorieniveau har vist en sammenhæng med en beslægtet sygdom. »Vi har påvist, at hvis man inficerer en nervecelle med influenzavirus, så begynder de proteinophobninger, som man ved forårsager Parkinsons sygdom, at ophobe sig. Vi er nu gået i gang med et forskningsprojekt, hvor vi vil undersøge, om vi også kan se samme proteinophobning i mennesker,« siger Patrick Ejlerskov. Virus er blot en af flere mulige årsager. Pesticider og bakterier er to andre mulige forklaringer på udvikling af en demenssygdom. Patrick Ejlerskov forklarer, at under fem procent af alle tilfælde af Alzheimers sygdom skyldes genetiske mutationer. Disse personer vil før eller siden udvikle sygdommen, hvis de lever længe nok. »Men i cirka 95 procent af tilfældene ved vi i dag ikke, hvorfor mennesker udvikler Alzheimers sygdom.«  ",
        "metadata": {
            "source": "https://www.berlingske.dk/vores-liv/i-mere-end-100-aar-har-man-ledt-efter-en-forklaring-paa-den-mest",
            "image_url": "https://berlingske.bmcdn.dk/media/cache/resolve/image_x_large_vertical/image/189/1891500/24894155-mig-og-min-laboratoriechef-bente-pakkenberg-med-h.jpg",
            "publication_time": "Tirsdag d. 25. februar 2025, kl. 10.06",
            "author": "Philip Sune Dam",
            "related_links": [],
            "attachments": []
        }
    }
}