{
    "version": "1.0",
    "document": {
        "id": "https://www_berlingske_dk/samfund/firmaer-boer-slette-data-om-borgere",
        "title": "Firmaer bør slette data om borgere",
        "content": "INTERVIEW Hvorfor er det vigtigt, at de gamle EU-regler fra 1995 om privatliv bliver opdateret? »EUs nuværende principper er fra 1995, men kan faktisk dateres tilbage til 1980, hvor de blev udviklet af Europarådet, og de har givet guidelines for privatlivspolitikker lige siden. I den digitale tidsalder, hvor persondata bliver brugt på et væld af måder, er tiden nu kommet til, at reglerne, der er meget overordnede, skal konkretiseres og omsættes til praksis. Man kan sige, at der er en stille privatlivsrevolution i gang i disse år, så det berømte Scott McNealy-citat: »Privatlivet er dødt. Kom over det« holder ikke. Privatlivet er en alt for fundamental rettighed, som vi stadig vil kæmpe for at beskytte.« Hvilke rettigheder søger den nye datalovpakke at give borgere i EU? »Der er brug for, at folk genvinder kontrollen over al den data, som de deler ud på internettet og får overblik over, hvad der sker. Det kan selvfølgelig gøres gennem oplysningskampagner, men der er mange andre veje. Vi arbejder blandt andet på at ansvarliggøre virksomheder, med blandt andet hårde finansielle sanktioner i tilfælde af, at data bliver misbrugt. Det vil også give nationale datatilsyn langt mere magt end tidligere, hvor de ikke kunne stille noget op mod IT-giganterne.« Hvordan skal den nye datalov beskytte EU-borgere, der bruger servicer uden for EU? »Forslaget, vi arbejder ud fra, udvider rækkevidden på EU-lovgivning, som vi kender den. Det er nødvendigt, fordi internettet selvsagt er globalt. Op til nu har EU-lovgivningen centreret sig omkring ting, der sker i EU. Men i stigende grad bevæger data sig fra EU-borgere til cloud-servere i udlandet. Til for eksempel firmaer som Facebook og Google. Når den nye datalovpakke træder i kraft, medfører det, at firmaer, der tilbyder cloud-servicer til EU-borgere, skal overholde EUs regler for databeskyttelse. Internetindustrien lobbyer derfor intenst for at svække beskyttelsen, mens vi taler, for der er hele 4.000 lovændringer forbundet med datalovpakken. Men jeg ser også tendens til, at firmaer faktisk gerne vil have et ensartet sæt regler, som de kan følge, når de skal udvikle produkter. I modsætning til nu, hvor der er alt for stor diversitet i, hvordan forskellige lande lovgiver, og det derfor er sværere at bygge privatlivsbeskyttelse ind i produkterne.« Hvorfor er der så meget lobbyarbejde omkring denne lov? »Det er ikke en overraskelse, for den påvirker alle aspekter af vores liv. Så vi ser organisationer af arkivarer, medicinalindustrien og bilindustrien. Og selvfølgelig de største internetspillere. Men det er overalt. For det er data også. Loven kan bane vej for e-medicin, e-handel, e-sikkerhed, you name it. Og forskning viser, at markeder kan gro substantielt, hvis der er bedre beskyttelse, sikkerhed og tillid i EU. Hvis borgere er sikre på, at deres data ikke bliver misbrugt, vil folk simpelthen købe mere. Det er dog ikke økonomi, der motiverer vores arbejde, men i stedet at sikre fundamentale rettigheder for privatliv. Dette understøttes af, at der i EU generelt er stemning for mere databeskyttelse. I gennemsnit to tredjedele af EU-borgerne støtter det, viser meningsmålinger.« Giver den nye lov virkelig EU-borgerne »retten til at blive glemt« på internettet? »Titlen, »Retten til at blive glemt«, er mere et slogan, end det er indhold. Substansen i titlen handler om »tidsbegrænsninger«. Firmaer bør slette data om borgere, når der ikke længere er god grund til at beholde dem. Forslaget går på, at når en person offentliggør noget på internettet, skal udbyderen af platformen gøre en betragtelig indsats for at sikre, at disse data ikke cirkulerer videre og bliver kopieret. Det kan gøres med tekniske løsninger, selv om det altid er svært at sikre. Så »retten til at blive glemt« skal ikke tages bogstaveligt. Det er mere nuanceret.« Tror du, at databeskyttelsesloven har samme udformning, når den vedtages, som i EU-Kommissionens forslag fra 2012? »Den nuværende plan er, at loven bliver vedtaget i 2014 og gælder fra 2016. Det tager tid, for det er meget vigtigt, at vi får udformet loven rigtigt i første forsøg. Det er et utroligt politisk sensitivt emne. Så selvfølgelig bliver kommissionens forslag forbedret, kritiseret og ændret, men min fornemmelse er, at hvis bare 80 procent af det foreslåede bliver vedtaget, og det tror jeg i hvert fald, vi ender med, er det et kæmpe skridt i den rigtige retning.« Er du optimistisk på vegne af privatlivet? »Jeg er forholdsvis optimistisk, men jeg har også lært, at mørke, mareridtsagtige advarsler ikke bidrager med mange løsninger. Jeg håber, at loven kan sætte standarder for firmaer, så de gradvist tager mere socialt ansvar. Så de spørger sig selv, om ikke privatliv er en vigtig del af deres service. Hvis du har et værdifuldt varemærke, men du outsourcer data om kunder til andre firmaer, der høster penge på dem, løber du nemlig en risiko. Det er en anden dimension af debatten, som vil gøre privatlivsbeskyttelse mere »mainstream«.«",
        "metadata": {
            "source": "https://www.berlingske.dk/samfund/firmaer-boer-slette-data-om-borgere",
            "image_url": "https://berlingske.bmcdn.dk/media/cache/resolve/image_x_large/image/29/293455/6726067-18indphjpg.jpeg",
            "publication_time": "Lørdag d. 17. august 2013, kl. 20.00",
            "author": null,
            "related_links": [],
            "attachments": []
        }
    }
}