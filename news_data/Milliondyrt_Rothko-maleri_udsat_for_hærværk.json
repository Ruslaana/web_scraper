{
    "version": "1.0",
    "document": {
        "id": "https://www_berlingske_dk/kultur/milliondyrt-rothko-maleri-udsat-for-haervaerk",
        "title": "Milliondyrt Rothko-maleri udsat for hærværk",
        "content": "En af Mark Rothkos populære malerier på Tate Modern i London har været udsat for tagging. Rothkos malerier er populære og dyre og sælger med lethed for millioner på auktioner. På Twitter har et vidne ved navn Tim Wright, ifølge BBC News, fortalt om hændelsen: - Denne fyr gik hen til maleriet og tog en pen frem og skrev på det. Surrealistisk. Vi gav museet en beskrivelse af ham. Meget bizart. Han sad foran maleriet et stykke tid og gik så hen og gjorde det og forsvandt hurtigt. En talsmand fra Tate Modern harover for BBCbekræftet, at en mand har skrevet på maleriet. Ifølge BBC lyder teksten \"Vladimir Umanets, A Potential Piece of Yellowism.\" Mark Rothko var født i Rusland og kom som 10 årig til USA. Han betragtes som en af de vigtigste modernister i amerikansk kunst indenfor abstrakt ekspressionisme. I år solgtes et Rothko-maleri for godt 500 millioner kr. i New York.",
        "metadata": {
            "source": "https://www.berlingske.dk/kultur/milliondyrt-rothko-maleri-udsat-for-haervaerk",
            "image_url": "https://berlingske.bmcdn.dk/media/cache/resolve/image_x_large_vertical/image/60/600960/5687849-rothko.jpg",
            "publication_time": "Mandag d. 08. oktober 2012, kl. 11.18",
            "author": "Bent Blüdnikow",
            "related_links": [],
            "attachments": []
        }
    }
}