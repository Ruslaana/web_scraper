{
    "version": "1.0",
    "document": {
        "id": "https://www_berlingske_dk/internationalt/hospital-ved-lissabon-ramt-af-omikron-via-fodboldklub",
        "title": "Hospital ved Lissabon ramt af omikron via fodboldklub",
        "content": "Et stort hospital nær Portugals hovedstad, Lissabon, har lukket dets børneafdelinger på grund af den nye coronavariant omikron, oplyser hospitalsledelsen på Hospital Garcia de Orta i Almada. De portugisiske sundhedsmyndigheder registrerede mandag 13 tilfælde med omikronvarianten, som alle involverede spillere og stab fra fodboldklubben Belenenses SAD fra den bedste portugisiske række. En af klubbens spillere er for nylig vendt hjem fra Sydafrika og menes både at have bragt smitten til fodboldklubben og til hospitalet. Dette skyldes øjensynligt, at en smittet læge fra hospitalet, også var fodboldklubbens læge. I en erklæring siger hospitalet, at alle personer, som har været i kontakt med den smittede læge - i alt 28 personer - nu er isoleret og under overvågning. Byen Almada ligger på den anden side af floden Tagus fra Lissabon. Hospitalets børneskadestue og andre afsnit er blevet lukket ned i 14 dage. Belenenses måtte lørdag aften spille en ligakamp mod Benfica med kun ni spillere på banen, hvilket blev mødt med international kritik. Kampen blev opgivet i begyndelsen af anden halvleg, da flere af Belenenses spillere droppede ud, da Benfica førte 7-0. Benficas spillere er efterfølgende blevet testet som led i en mere intensiv overvågning. omikron, der frygtes at være særlig smitsom, ankom til Europa tidligere end hidtil antaget. Det viser analyser af coronatest foretaget i Belgien, Holland og Tyskland. omikron blev første gang indrapporteret til Verdenssundhedsorganisationen (WHO) af Sydafrika for knap en uge siden - den 24. november. Allerede inden da var der dog også omikron i flere europæiske lande. Holland oplyste tirsdag, at den nye variant er blevet registreret i to test fra den 19. og 23. november. /ritzau/Reuters",
        "metadata": {
            "source": "https://www.berlingske.dk/internationalt/hospital-ved-lissabon-ramt-af-omikron-via-fodboldklub",
            "image_url": "https://berlingske.bmcdn.dk/media/cache/resolve/image_x_large/image/149/1491902/23942053-.jpg",
            "publication_time": "Onsdag d. 01. december 2021, kl. 14.57",
            "author": null,
            "related_links": [],
            "attachments": []
        }
    }
}