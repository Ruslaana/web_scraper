{
    "version": "1.0",
    "document": {
        "id": "https://www_berlingske_dk/ledere/vestlige-demokratier-maa-staa-sammen-om-menneskerettighederne",
        "title": "Vestlige demokratier må stå sammen om menneskerettighederne",
        "content": "Når tusindvis af bøsser og lesbiske i denne weekend strømmer gennem Københavns gader for at fejre den årlige pride med regnbuefarver, pailletter og paradeoptog, er der god grund til at glæde sig over festlighederne. Retten til fri udfoldelse af seksualitet, retten til at udtrykke sig frit, og retten til frit at vælge sin partner uden frygt for repression hører til de mest centrale menneskerettigheder, der desværre ikke kan tages for givet. I store dele af verden ser det nemlig anderledes ud. I Saudi-Arabien, Iran og en lang række andre muslimske lande straffes homoseksuelle med døden, mens bøsser og lesbiske i Rusland nægtes basale rettigheder og udsættes for hadforbrydelser. I Europa har et årti præget af kriser svækket tilliden til de internationale institutioner, mens valget af Donald Trump til amerikansk præsident i de europæiske hovedstæder har plantet en permanent tvivl om USA’s rolle som den liberale verdensordens bolværk. Det er en bekymrende tendens, der må modsvares af et håndfast forsvar for både menneskerettigheder og internationale alliancer. For hvis vestlige demokratier forsømmer den nødvendige kamp for basale individuelle rettigheder på globalt plan, vil autoritære regimer med tiltagende dristighed fortsætte med at fængsle kritikere og undertrykke minoriteter. Senest har den canadiske udenrigsminister Chrystia Freeland gjort sig upopulær i Saudi-Arabien, da hunpå de sociale medierkrævede den fængslede blogger Raif Badawi og hans søster, kvinderettighedsforkæmperen Samar Badawi, løsladt. I 2014 blev Raif Badawi ved en saudisk domstol idømt en barbarisk straf på ti års fængsel og 1.000 piskeslag for at »fornærme islam«. Når det olierige kongedømme reagerer opfarende over for Canada og trækker sin ambassadør hjem fra Ottawa, er det blot det seneste eksempel på, hvordan autoritære regimer med trusler og konfrontation forsøger at skræmme vestlige liberale demokratier til at slække på fundamentale principper.  I vestlige lande, herunder Danmark, har solidaritetserklæringerne med Freeland dog været bemærkelsesværdigt spagfærdige. Udenrigsminister Anders Samuelsen lod sig eksempelvis nøje med at udtrykke »alvorlig bekymring« over tvisten mellem Canada og Saudi-Arabien. Manglende solidaritet med traditionelle alliancepartnere kan dog blive en boomerang for både små og store lande, der risikerer at stå alene tilbage, når berettiget kritik udløser stridigheder og diplomatiske kriser med menneskerettighedskrænkende regimer. Et principfast forsvar for menneskerettighederne kræver med andre ord international solidaritet mellem liberale demokratier. Det er en stor udfordring i en tid, hvor tilliden til de internationale institutioner er dalende i den vestlige del af verden. Vil lande som Saudi-Arabien, Rusland og Kina lytte til kritik fra Europa? Ikke altid og ikke hver gang. Men hvis ikke vi selv tror på, at menneskerettighederne er værd at forsvare i ord og gerning, er kampen tabt på forhånd.",
        "metadata": {
            "source": "https://www.berlingske.dk/ledere/vestlige-demokratier-maa-staa-sammen-om-menneskerettighederne",
            "image_url": "https://berlingske.bmcdn.dk/media/cache/resolve/image_x_large/image/99/991432/21829117-worldpride-copenhagen-pride-parade.jpg",
            "publication_time": "Fredag d. 17. august 2018, kl. 17.00",
            "author": null,
            "related_links": [],
            "attachments": []
        }
    }
}