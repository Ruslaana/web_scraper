{
    "version": "1.0",
    "document": {
        "id": "https://www_berlingske_dk/internationalt/han-skoed-de-to-kvinder-i-hovedet-men-slipper-for-livstid-der-var",
        "title": "Han skød de to kvinder i hovedet, men slipper for livstid: »Der var gode grunde til det«",
        "content": "Salvatore Montefusco er på ingen måde blevet frikendt. En mand, der skyder sin kone og hendes voksne datter i hovedet med en halvautomatisk jagtriffel, skal naturligvis straffes hårdt. Men når det kom så vidt, er der »menneskeligt forståelige« grunde til det: Formildende omstændigheder, der gælder selv for en dobbelt kvindemorder, mener byretsdommerne i norditalienske Modena. Det ville være synd at sige, at alle er enige med dem. Allerede da strafudmålingen i den brutale drabssag for nogle måneder siden blev offentliggjort, gav det anledning til kritik. Salvatore Montefusco blev idømt 30 års fængsel. En hård dom – ikke mindst for en mand på 72 år.  Husband who machine-gunned his wife and daughter to death avoids life sentence in Italy after judge rules he had 'understandably human motives'https://t.co/svVJiJ4PlZpic.twitter.com/yfNypmbGaT Men han undgik lovens strengeste straf – livsvarigt fængsel – sådan som anklagemyndigheden ellers havde krævet. Og da dommens præmisser først på ugen blev kendt, rejste der sig et decideret ramaskrig. »Det her risikerer ikke blot at sætte kampen mod kønsbetinget vold år tilbage,«tordnede eksempelvisfamilieminister Eugenia Rocella fra højrenationale Fratelli d'Italia og tilføjede: »Det underminerer også hele vores retssystem.« Sagens to dommere – en kvinde og en mand – bruger ellers ikke færre end 200 sider på at begrunde deres afgørelse. Men lad os først skrue tiden to og et halvt år tilbage, til 13. juni 2022. Det er midt på dagen, da alarmcentralen i Castelfranco Emilia mellem Modena og Bologna modtager et uhyggeligt opkald. »Min far er blevet sindssyg. Han har slået min søster ihjel. Hjælp,« trygler en teenagedreng ude af sig selv. Salvatore Montefusco har ganske rigtigt netop dræbt sin 22-årige steddatter, Renata, mens hun forsøgte at flygte ud af familiens hus. Og nu går han –ifølge mediet Open– efter sin kone, Gabriella Trandafir, mens nødopkaldet fortsætter. Den ansatte på alarmcentralen kan høre, hvordan deres fælles søn forsøger at beskytte sin mor og jamrer, da han bliver ramt i armen. Men lige meget hjælper det. Et øjeblik senere ligger også den 47-årige rumænske kvinde død i køkkenet, henrettet med et skud mod kraniet på klos hold. Så vidt, så godt – eller snarere forfærdeligt. En passioneret kærlighedshistorie, først, og senere et helvede af konflikter i den sammenbragte familie var endt i et blodbad. Endnu to kvinder var blevet føjet til Italiens uhyggelige statistik over ofre for kønsbetinget vold gennem de seneste år. Oven i købet på usædvanlig brutal vis og for øjnene af den mindreårige søn. Det virkede oplagt at statuere et eksempel.  Bufera sulle motivazioni della sentenza di Modena, dopo la condanna per Salvatore Montefusco che uccise la moglie e la figliastra. “Non basta il duplice femminicidio registrato in diretta”, dichiara Barbara Iannuccelli, legale dei familiari delle vittime@elenapababaloni#GR1pic.twitter.com/fKn3FwJXlQ Men dommerne fra Modena insisterer i deres afgørelse på, at volden ikke opstod af sig selv. Eller som resultat af en patriarkalsk samfundsorden, for den sags skyld, sådan som mange feminister forklarer bølgen af kvindemord. Forholdet mellem den aldrende entreprenør og hans 23 år yngre hustru havde længe været elendigt, og de sidste måneder var krigen total. Ægtefællerne anmeldte adskillige gange hinanden for overgreb, og i forsøg på at presse ham til at flytte ud af familiens rummelige forstadsvilla fik hustruen hjælp af sin voksne datter. Salvatore Montefusco fortalte under retssagen, hvordan Gabriella og Renata Trandafir aflåste husets toiletter, så han måtte lave både stort og småt i en container. Også sønnen bekræftede i sit vidneudsagn, at det som regel var de to kvinder, der startede konflikterne. Det var – ifølge dommerne – på den baggrund, at det efter endnu et skænderi til sidst slog klik for Salvatore Montefusco. Entreprenøren befandt sig i en »psykologisk tilstand af dyb ydmygelse og enorm frustration«, hvilket fremprovokerede et »følelsesmæssigt og eksistentielt blackout«. »Den ekstremt konfliktfyldte stemning i familien førte til en tragisk handling begået ud fra menneskeligt forståelige motiver,« skriver dommerne. De tilføjer som en anden formildende omstændighed, at Salvatore Montefusco »nåede at fylde 70 år med en pletfri straffeattest«. Og ikke nok med det Entreprenøren udviste også en usædvanlig grad af civilcourage,da hans vidneudsagn for år tilbagevar med til at fælde mafiabosser, der havde infiltreret byggebranchen i Modena-området. Endelig, men ikke mindst, hæfter dommerne sig ved, at Salvatore Montefusco undlod at påføre sin kone og steddatter »unødvendig lidelse«, når det nu endelig skulle være. »Han dræbte dem ved at affyre nådeskud mod kraniet for at fremprovokere en hurtig død,« vurderer de to dommere. Kampen mod kønsbetinget vold og mord på kvinder i Italien har stået højt på den politiske dagsorden, siden Giulia Cecchettins lig i november 2023 blev fundet i bunden af en alpekløft. Ret beset var den 22-årige studerende blot endnu et offer blandt de op mod 100 italienske kvinder, som det år blev dræbt af deres partnere. Drabet på 22-årige Giulia Cecchettin, der her mindes i hjembyen Padova i december 2023, markerer et før og et efter i Italiens debat om kønsbetinget vold.Fold sammenLæs mereFoto: Andrea Pattaro/AFP/Ritzau Scanpix. Men denne gang var reaktionen anderledes. Også fordi hendes søster i rasende og hudløse kommentarer på de sociale medier gav ikke blot gerningsmanden, men hele Italiens sexistiske samfundsstruktur skylden for drabet. Giulias morder, en ekskæreste, blev kort før jul idømt fængsel på livstid. Modena-domstolens afgørelse lander således som en håndgranat midt i et tidehverv med en helt usædvanlig bred politisk opbakning. Giorgia Melonis højrenationale regering har –modsat ideologiske åndsfælleri eksempelvis Spanien – gjort kampen mod kønsbetinget vold til en mærkesag. Kritikken af dommen mod Salvatore Montefusco – samt, især, dens præmisser – har da også været enstemmig på tværs af politiske skel. For advokaten Barbara Iannuccelli, der repræsenterer ofrenes familie, sender dommerne i Modena et i bogstavelig forstand livsfarligt signal. »Det er som at sige: Mænd, hvis I er i krise, kan I løse problemerne med et gevær, og staten vil forstå jer,« raser hunoverfor Corriere della Sera. Både Iannuccelli og anklagemyndigheden har bebudet en appel af afgørelsen, og det kan meget vel ende helt anderledes. Det viseren anden kontroversiel drabssagom kønsbetinget vold, der ligeledes blev afgjort i denne uge. Alex Cotoia modtog i december 2023 en dom på seks års fængsel for at slå sin far ihjel. Det skete ganske vist for at redde moderen fra årelang mishandling. Men de ikke færre end 34 knivstik, som den unge mand tilføjede familiens plageånd, var uforenelige med princippet om lovligt selvforsvar, mente dommerne ved en lavere retsinstans. Mandag blev Alex Cotoia pure frifundet ved Italiens højesteret, Corte Suprema di Cassazione. Martin Tønner er Berlingskes korrespondent i Sydeuropa",
        "metadata": {
            "source": "https://www.berlingske.dk/internationalt/han-skoed-de-to-kvinder-i-hovedet-men-slipper-for-livstid-der-var",
            "image_url": "https://berlingske.bmcdn.dk/media/cache/resolve/image_x_large/image/187/1878739/24870729-kvindelige-lgestuderende-protesterer-i-rom-efter.jpg",
            "publication_time": "Torsdag d. 16. januar 2025, kl. 09.24",
            "author": "Martin Tønner",
            "related_links": [],
            "attachments": []
        }
    }
}