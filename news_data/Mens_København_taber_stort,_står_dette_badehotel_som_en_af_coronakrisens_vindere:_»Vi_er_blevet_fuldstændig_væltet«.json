{
    "version": "1.0",
    "document": {
        "id": "https://www_berlingske_dk/hovedstaden/mens-kobenhavn-taber-stort-star-dette-badehotel-som-en-af",
        "title": "Mens København taber stort, står dette badehotel som en af coronakrisens vindere: »Vi er blevet fuldstændig væltet«",
        "content": "Det gik historisk godt. Så gik det historisk skidt. Nu går det pludselig godt igen. For Rødvig Badehotel har de seneste måneder været en rutsjebanetur. I marts blev hotellet kåret til Danmarks Bedste Badehotel af rejsehjemmesiden Opdag Danmark, der står bag kåringen, hvor brugerne selv har stemt på deres favorit. Det væltede ind med ordrer, og der var bryllupper og fester planlagt til hver eneste lørdag sommeren over. Blot en uge senere måtte hotellet aflyse alle bestillingerne igen. Danmark lukkede ned. Coronavirus var for alvor kommet til landet. Omsætningen raslede ned, og kun regeringens lønkompensation stoppede hotellet fra at fyre medarbejdere.Da Berlingske var på besøg i april kaldteejerne, Jonas Skaaning og Kathrine Henriksen, situationen kritisk: »Nogle gæster har sagt, jamen, så flytter vi festen til næste år. Men vi kan jo ikke leve på næste års omsætning,« lød det. Siden har alt ændret sig igen. Hotellet har udsigt over Stevns Klint – og det er stedets klart vigtigste attraktion, slår Jonas Skaaning fast.Fold sammenLæs mereFoto: Niels Ahlmann Olesen. Hotellet ligger med udsigt til Stevns Klint, der hvert år besøges af op mod 100.000 mennesker. Og i år kommer der formentligt flere end normalt: »Vi har aldrig set så mange mennesker på klinten eller i byen som i år,« siger Jonas Skaaning. Indenfor er der blid musik, hvide og lyseblå vægge, en pejs i hjørnet og let knirkende trægulve. Der er kun to kanaler på fjernsynene, og den ene virker ikke. Gulvene bliver restaureret, ikke udskiftet med nye parketgulve. Og det er faktisk hele pointen: Badehotellets gæster vil have, at det skal være, som det altid har været. Autentisk, nostalgisk – og gerne som i TV 2s populære serie Badehotellet med den excentriske skuespiller Edward Weyse, der spilles af Jens Jacob Tychsen: »Tak for et skønt ophold,« lyder en besked i hotellets åbne gæstebog, der fortsætter: »Savnede kun hr. Weise.« Selv om hotellet er næsten fuldt booket, er der mennesketomt, da Berlingske kommer på besøg i midten af juni. Gæsterne er på tur på Stevns Klint eller ved Skovtårnet i Rønnede. Det er sigende for, hvorfor gæsterne kommer i år: Naturen. 20. maj annoncerede regeringen, at dele af Danmark kunne genåbnes. Samme dag begyndte folk at ringe. Det var stamgæsterne fra København, men det var også nye gæster fra hele Sjælland, der ville besøge hotellet i ly af lukningen af København og restriktionerne på internationale rejser. De kommende uger blev hotellet kimet ned. Folk ville booke ophold flere måneder frem, og hotellet var nødt til at have ekstra bemanding på i receptionen. Receptionen i Rødvig Badehotel har været dobbeltbemandet siden genåbningen af Danmark, fordi så mange har ringet for at bestille værelser.Fold sammenLæs mereFoto: Niels Ahlmann Olesen. »Vi er blevet fuldstændig væltet og har nærmest ikke noget plads tilbage. Vi kan virkelig mærke, at København ikke er en mulighed,« siger Jonas Skaaning. Rødvig Badehotel har i skrivende stund en belægningsprocent på 99 procent for hele juli. I fjor var den på 91. De aflyste bryllupper og fester betyder, at hotellet formentligt ender med en mindre nedgang i omsætning sammenlignet med sidste år – men dog med flere overnattende gæster end normalt og dermed en unik mulighed for at skaffe nye stamgæster til de kommende år. Hotellet er en del af en mindre gruppe feriesteder, der ser ud til at klare sig opsigtsvækkende godt gennem coronakrisen. Den seneste medlemsundersøgelse fra brancheorganisationen Horesta viser, at otte procent af hotellerne uden for København har kunnet fastholde eller endda øge deres omsætning. Konkret er de blevet spurgt til deres omsætning i to uger fra midten af maj til begyndelsen af juni. Her svarede otte procent, at de har oplevet samme eller øget omsætning sammenlignet med samme periode sidste år. Fælles for de hoteller, kroer, campingpladser eller vandrehjem, der har svaret, at de har oplevet vækst, er, at de ligger i naturskønne områder, oplyser Horesta. Omvendt har ingen hoteller i København svaret, at de har oplevet samme omsætning eller vækst i år og to tredjedele af hotellerne i hovedstaden har oplevet en nedgang på mellem 80 og 99 procent. Med andre ord: Mens København taber stort, vinder steder som Rødvig Badehotel. »Det er lidt svært at have hænderne helt oppe over hovedet, når succesen også afhænger af andres ulykke. Vi vil helst ikke fremstå jublende, fordi det er jo ikke fedt for hotellerne i København, at der ikke må komme turister,« siger Jonas Skaaning. Og mens hotellet normalt får de fleste bestillinger sent, eksempelvis fra kørende turister, har mange i år planlagt deres sommer og bestilt tidligt. Helt frem til september er 77 procent booket. Jonas Skaaning og Kathrine Henriksen har fra april overtaget en ejendom længere oppe i byen, så de nuværende 29 værelser får følgeskab af yderligere 12. »Vi har aldrig oplevet et så massivt pres. Da landet blev åbnet op 20. maj, havde vi ikke noget i bøgerne. Det hele blev booket inden for et par uger. Man kan se, at der er halvanden million danskere, der ikke skal sydpå,« siger Jonas Skaaning. Stamgæsterne på Rødvig Badehotel forventer, at alt er, som det altid har været, fortæller Jonas Skaaning. De vil have en så autentisk stemning a la Badehotellet på TV 2 som muligt.Fold sammenLæs mereFoto: Niels Ahlmann Olesen. Rødvig Badehotel har i forvejen redet på en bølge, der startede med TV-serien Badehotellet. »Det er helt afgørende, at det er autentisk. Folk kommer for at slappe af, og de skal føle, at de er på et badehotel. Det skal svare til deres forventninger. Vi skal ikke servere italiensk mad eller levere luksus som på de femstjernede hoteller i København. Gæsterne forventer, at her er hyggeligt. At stolene er som i Badehotellet, og at bygningen ligner,« siger Jonas Skaaning. Konsulentvirksomheden Oxford Research har lavet en analyse af effekten af coronanedlukningen for Region Sjælland, hvor blandt andet Rødvig Badehotel ligger. Her lyder det, at nedlukningen kan give »muligheder for Region Sjælland«, hvis folk mister lysten til at rejse grundet coronakrisen. »Den øgede efterspørgsel på feriehuse og landbaserede oplevelser kan dermed bruges som en løftestang for regionens turismeudbud og skabe bro til en øget efterspørgsel på sigt,« lyder det ianalysen. Det er også, hvad Jonas Skaaning håber på. »Jeg tror, flere vil opdage, at der er en anden mulighed end at tage til udlandet,« siger Jonas Skaaning. Han henviser til, at badehoteller i forvejen er oppe i tiden og peger på tendenser som øget fokus på klima og bæredygtighed og den voksende grad af såkaldt flyskam. 41-årige Jonas Skaaning ejer Rødvig Kro og Badehotel sammen med hustruen, Kathrine Henriksen.Fold sammenLæs mereFoto: Niels Ahlmann Olesen. Jørgen Ole Bærenholdt er professor i samfundsgeografi og turisme ved Institut for Mennesker og Teknologi på Roskilde Universitet. Han slår fast, at det endnu er uklart, om coronakrisen vil ændre dele af rejsemarkedet også på længere sigt. »Vi ved fra tidligere store katastrofer, at det kan gå to veje. Enten vender folk helt tilbage tilbusiness as usual– og måske endda lidt til – eller også kan der kommer en anden bekymring ind, der ændrer billedet: Klima og miljø,« siger professoren. Flytrafikken var støt stigende inden coronakrisen. Men der er altså ifølge Jørgen Ole Bærenholdt en mulighed for, at coronakrisen vil få flere til at tænke over, om de behøver flyve helt så meget, som de gør. Omvendt har man efter tidligere kriser som sars-krisen kunnet konstatere, at folk fløj mere end førhen. På Badehotellet i Rødvig har Jonas Skaaning og Kathrine Henriksen ansat fire nye medarbejdere, så de nu har 18 ansatte. Uden dem ville de ikke være i stand til at håndtere den mængde gæster, der kommer de næste måneder.",
        "metadata": {
            "source": "https://www.berlingske.dk/hovedstaden/mens-kobenhavn-taber-stort-star-dette-badehotel-som-en-af",
            "image_url": "https://berlingske.bmcdn.dk/media/cache/resolve/image_x_large/image/130/1307196/23454574-.jpg",
            "publication_time": "Onsdag d. 24. juni 2020, kl. 11.05",
            "author": "Mikkel Randeris",
            "related_links": [],
            "attachments": []
        }
    }
}