{
    "version": "1.0",
    "document": {
        "id": "https://www_berlingske_dk/kultur/i-den-gode-smags-tjeneste",
        "title": "I den gode smags tjeneste",
        "content": "Det er torsdag eftermiddag, og klokken nærmer sig 16.30. Den fire dage lange festival, Louisiana Literature, går i gang lige om lidt, og arrangørerne har et sikkert kort i ærmet. Første navn på programmet er Paul Auster. Parkscene-teltet er pakket. Udenfor står en kødrand af mennesker. Bag dem har endnu flere mennesker slået sig ned på de grønne skråninger. Der kommer blød jazz ud af højtalerne. Øresund bruser. »Gud, hej – længe siden«, kindkys og snak flyver igennem luften, og så bliver der helt stille. Med militær præcision er der action på scenen, og publikum stivner i koncentration. Efter et par korte opbyggelige velkomsttaler sidder Paul Auster bag mikrofonen og fortæller om sin seneste roman »4 3 2 1«, som i ekstremt grove træk beskriver fire forskellige versioner af hovedkarakteren Archie Ferguson og hans opvækst. »Det er en bog om menneskelig udvikling,« siger Paul Auster og forklarer, at han udelukkende har valgt at følge de fire Archier gennem barndommen og ungdommen, da han ikke mener, at vi ændrer os nævneværdigt derefter. Publikum nikker med bekymrede bryn anerkendende til Austers pointe. Duften fra en joint stiger op fra et buskads.  Det er ottende gang, at litteraturfestivalen på Louisiana bliver afviklet. På programmet er blandt andre Chris Kraus, Laurie Anderson, Colson Whitehead, Svetlana Aleksijevitj, Zadie Smith, Édouard Louis, Siri Hustvedt, Christina Hesselholdt og Naja Marie Aidt. Festivalens leder hedder Christian Lund, og han har været med fra begyndelsen. »Det har altid været hensigten at matche museets kunst og præsentere kvalitetslitteratur af den bedste slags. Det har aldrig handlet om bestsellere og om at tiltrække en masse mennesker, og vi besluttede fra start at benytte os af Knud W. Jensens saunaprincip, som han brugte, når han lavede udstillinger. Han mente, at man skulle veksle mellem det varme – altså det populære – og det kolde, fordi det er godt for det åndelige kredsløb,« fortæller Christian Lund. Louisiana Literature blev en succes allerede det første år. Alle arrangementer trak et fuldt publikum, og responsen fra de medvirkende forfattere var god. »Og det er den stadig. Vi inviterer altid forfatterne til at være her under hele festivalen, for vi vil gerne have, at de bliver og interagerer på kryds og tværs. Når nogle af dem bagefter siger, at de føler, at de har været på en lille ferie, bliver vi meget glade. Det vidner om, at de ikke bare kommer for at lave et stykke arbejde af pligt, men at de rent faktisk får noget igen,« siger Christian Lund. En af de danske forfattere, der har haft nogle yderst mindeværdige dage på Louisiana, er Hassan Preisler, som optrådte på festivalen i 2013, da hans roman »Brun mands byrde« udkom. Hassan Preisler kommer fra en kulturradikal familie og er med egne ord nærmest blevet født, viklet ind i et klæde og båret op på Louisiana. »Det var stedet, hvor min familie holdt til, når de ikke sad hjemme i stuen foran Børge Mogensen-reolen. Men selvom Louisiana er min hjemmebane, og jeg er kommet der hele mit liv, så var det en virkelig vild oplevelse at være med på festivalen. At sidde der mellem store litterære ikoner foran en pakket sal. Jeg ville ønske, at min mormor og morfar havde levet, så de kunne opleve det. De levede i øvrigt til fulde op til karikaturen på Louisianas publikum. Min morfar gik kun i beige, og min mormor havde pagehår og ravkæde,« siger Hassan Preisler, der følte, at han var på ophold i en parallelverden under festivalen, fordi hans oplevelser var så besynderlige. Mere om det senere.  Der er ikke en eneste ravkæde i sigte under åbningen af Louisiana Literature 2017. Til gengæld er der ualmindeligt mange meget store sølvsmykker og dyre designerbriller. Pagehår er der en del af, men det er mest på unge kvinder og leder tankerne hen på Noora fra »Skam«. Den yngre del af befolkningen er i det hele taget pænt repræsenteret. Forfatter Ursula Andkjær Olsen optrådte på Louisiana Literature det første år i 2010 og har været et tilbagevendende navn på programmet. Hun roser Louisiana Literature for at være cool og have både evne og vilje til at skabe en luksusfestival, der har bidt sig fast og ikke er til at overse. »Jeg synes godt, man kan tillade sig at kalde Louisiana Literature for landets absolutte luksusfestival, og det er vel altid både på godt og lidt på ondt, at alt er topklasse. Det gælder det flotte mix af udenlandske stjerner, danske forfattere og vigtige debutanter, de praktiske forhold, de smukke omgivelser, stemningen og maden. Men luksus er altid i fare for at blive til pynt. Eventuelt på nogle andres lagkage,« siger Ursula Andkjær Olsen. Litteraturforsker og anmelder Mette Leonard Høeg er noget mere forbeholden. Hun beskriver Louisiana Literature som »Danmarks ordentligste festival«, og det er bestemt ikke kun positivt ment. »Der kommer kun velsoignerede, socialt kapable mennesker. Og man må ikke tage vinen med indenfor. Det er en festival, hvis primære ambition er ikke at støde nogen, og som kan gøre et hvilket som helst forfatterskab stuerent. Den har ingen idealer udover at se pæn og flot ud, forsømmer at udnytte sit økonomiske privilegium til noget selvstændigt, visionært eller udfordrende og er ekstremt forudsigelig,« siger Mette Leonard Høeg, der har har hæftet sig ved, at programmet som regel først og fremmest afspejler, at festivalledelsen på udlandssiden er tiltrukket af det amerikanske litteraturmiljø. »Særligt gamle kendte forfattere fra New York, og på hjemmefronten benytter de sig af genbrugsmetoden – det er således de samme nordiske forfattere, der går igen hvert andet år. Så er f.eks. Anholt Litteraturfestival langt mere sympatisk og interessant,« siger Mette Leonard Høeg.  Festivalleder Christian Lund forklarer, at han ikke afsøger en masse nye måder at præsentere forfatterne på. »Vi bruger de formater, der har bevist, at de virker, og så bruger vi energien på at udvælge forfatterne og få de rigtig gode idéer til, hvordan vi sammensætter dem, så vi får de stærkeste samtaler,« siger Christian Lund. Da Paul Auster forlader scenen, har publikum et lille vindue, hvor de komme helt tæt på giraffen. Der er afsat et kvarter til signering af bøger. Paul Auster sætter sig i et lille telt, og i løbet af nul komma fem opstår en lang, lang kø. I den står Niels Mandrup og Pil Mandrup Müller, der er far og datter og begge har taget et eksemplar af »4 3 2 1« med. »Vi er fans, og jeg kommer også herop på lørdag, når Paul Auster skal optræde med Siri Hustvedt,« fortæller Pil Mandrup Müller, mens hendes far ikke regner med at vende tilbage til litteraturfestivalen i løbet af weekenden. »Er det hans autograf?« spørger en kvinde lidt skuffet og nærstuderer en ilter krusedulle i sin bog. »Det ser ud, som om at der står MLT,« konstaterer kvinden og finder lidt glæde i, at hun også nåede at få taget nogle billeder.  Under litteraturfestivalen tjener Bådhuset ved Øresund som backstageområde for forfatterne. Kokke sørger for mad, der er fri bar, og hvis vejret er til det, bliver der lagt håndklæder og badekåber frem ved badebroen. Lørdag aften bliver der holdt en middag for forfatterne. Da Hassan Preisler var blandt de optrædende forfattere, havde han så ondt i maven af nervøsitet forud for middagen, at han måtte indlede festlighederne med et længere ophold på toilettet. Da han var klar til at gå til bords, var der kun én ledig plads – og det var mellem Klaus Rifbjerg og Suzanne Brøgger. »Da jeg så det, sprang mit hjerte et slag over, og min første tanke var at tage bussen hjem til Nørrebro med det samme,« fortæller Hassan Preisler, som dog satte sig ned mellem de to koryfæer, der begge vendte ryggen til ham og orienterede sig mod andre dele af selskabet. Efter et par hurtige glas vin, henvendte Hassan Preisler sig til Klaus Rifbjerg og spurgte, om han var klar over, at hans roman »Anna (jeg) Anna« ville hedde »Jeg (jeg) jeg« på arabisk, da Anna betyder jeg. »Han kiggede kort på mig, sagde »det ved jeg godt« og vendte sig så bort igen. Da rejste jeg mig op for at finde en ny plads i bådhuset, men først gik jeg ud på dækket,« fortæller Hassan Preisler Her fik han selskab af Janina Katz, som spurgte, hvem han var, og hvordan han havde det. Hassan Preisler fortalte, at han ikke havde det særlig godt, fordi han følte sig helt vildt udenfor. »Hun aede mig på kinden med sin krogede hånd og sagde »Jamen det er godt. Det er rigtig godt, at du føler dig udenfor. Det skal du betragte som en velsignelse. Du er jo forfatter«. Og så stod vi der og snakkede lidt,« fortæller Hassan Preisler, som følte, at Janina Katz blev hans Louisiana-skytsengel, som sendte ham opmuntrende nik under resten af festivalen. »Da jeg skulle optræde den næste dag, kom hun hen til mig og åbende sin hånd. I den havde hun to ret store piller, som hun tilbød mig. Det var nervepiller, og jeg takkede nej til dem. Men hun holdt ligesom øje med mig,« fortæller Hassan Preisler om Janina Katz, der døde kort tid efter Louisiana Literature: »Jeg nåede aldrig at tale med hende igen, men det var fantastisk at møde hende. Det var helt usædvanligt, som man sjældent oplever. Jeg græd, da hun døde, selvom jeg kun havde kendt hende de få dage på Louisiana.«",
        "metadata": {
            "source": "https://www.berlingske.dk/kultur/i-den-gode-smags-tjeneste",
            "image_url": "https://berlingske.bmcdn.dk/media/cache/resolve/image_x_large/image/11/115253/18295343-26bku20170825-124843-3bm-15jpg.jpeg",
            "publication_time": "Lørdag d. 26. august 2017, kl. 08.00",
            "author": "Birgitte Rahbek",
            "related_links": [],
            "attachments": []
        }
    }
}