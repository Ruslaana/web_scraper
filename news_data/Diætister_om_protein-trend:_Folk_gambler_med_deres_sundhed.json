{
    "version": "1.0",
    "document": {
        "id": "https://www_berlingske_dk/det-sunde-liv/diaetister-om-protein-trend-folk-gambler-med-deres-sundhed",
        "title": "Diætister om protein-trend: Folk gambler med deres sundhed",
        "content": "Proteinkure, proteinbarer og proteintilskud. De seneste års slankekure og træningstendenser har prædiket protein i lange baner, men det risikerer at ende i overindtag, advarer Foreningen af Kliniske Diætister, FaKD. »Det bekymrer mig, når folk gambler med deres sundhed og blot følger en trend. Protein bliver nærmest opfattet som noget, man ikke kan få nok af, men ernæring er yderst komplekst, og man ved endnu ikke, hvad konsekvenserne af at spise for meget protein er,« siger formand Mette Pedersen i en pressemeddelelse. Anbefalingen lyder, at 10-20 procent af den daglige energi skal komme fra protein - hvilket svarer til mellem 0,8 og 1,5 gram protein per kilo, du vejer. »Det er kun få personer, der bør spise mere protein end anbefalet, nemlig dem med større behov grundet sygdomme. Ikke dem der små-styrketræner, eller tror det er den direkte vej til hurtigt vægttab,« siger Mette Pedersen.  Forfatteren Morten Svane har bloggenproteinopskrifter.dkog har udgivet bogen #proteinopskrifter, hvor han blandt andet lærer læserne at lave »sunde romkugler med højt proteinindhold«. Hans fokus på proteinerne er netop sprunget ud af turene i fitnesscentret med hård styrketræning. »I styrketræning er det fordelagtigt at indtage proteiner - også lidt mere end det, der anbefales til den helt almindelige dansker - for når man træner, er det en god idé med lidt mere protein, hvis man gerne vil opbygge muskler,« siger han. Men selv om Morten Svane er fortaler for et højt proteinindtag for fitnessfolket, er hans begejstring for protein aftaget. »Højt proteinindtag har været vigtigere for mig, end det er nu. Engang tænkte jeg som rigtig mange andre - »jo mere protein, jo bedre« - men nu gør jeg meget ud af ikke at overdrive det,« siger han og uddyber:  »Det giver ingen mening at have et virkelig højt proteinindtag, for det hjælper alligevel ikke i træningen. Jeg prøver altid at gøre opmærksom på, at man skal indtage protein med måde og følge kostrådene - og så måske spise en lille smule mere, hvis du træner.« Det vides ikke helt præcist, hvad der sker med kroppen, hvis man spiser for meget protein, men ifølge Foreningen af Kliniske Diætister er det dokumenteret, at proteinrig kost øger blodgennemstrømningen gennem nyrerne. Det får nyrerne til at svulme op, og belastningen ser ud til at kunne give varige skader. ",
        "metadata": {
            "source": "https://www.berlingske.dk/det-sunde-liv/diaetister-om-protein-trend-folk-gambler-med-deres-sundhed",
            "image_url": "https://berlingske.bmcdn.dk/media/cache/resolve/image_x_large/image/13/135661/8299989-proteinmad.jpg",
            "publication_time": "Fredag d. 13. februar 2015, kl. 14.34",
            "author": null,
            "related_links": [],
            "attachments": []
        }
    }
}