{
    "version": "1.0",
    "document": {
        "id": "https://www_berlingske_dk/virksomheder/entreprenoerselskaber-undersoeges-for-kartelvirksomhed",
        "title": "Entreprenørselskaber undersøges for kartelvirksomhed",
        "content": "Hansson & Knudsen A/S er blandt de entreprenørselskaber, der lige nu undersøges af konkurrencemyndighederne. En kartelsag i bygge- og anlægsbranchen kan være under opsejling. I hvert fald har Konkurrence- og Forbrugerstyrelsen onsdag indledt en kontrolundersøgelse hos en række entreprenørselskaber for at undersøge, om konkurrencen er blevet sat ud af spil. Blandt de undersøgte virksomheder er Hansson & Knudsen i Odense, som i begyndelse af året blev overtaget af Per Aarsleff A/S. Administrerende direktør Povl Christensen fra Hansson & Knudsen afviser i en pressemeddelelse at have foretaget sig noget ulovligt.  »Vi lægger stor vægt på at overholde konkurrencelovgivningen, og vi mener ikke at have været involveret i konkurrencebegrænsende aktiviteter.« »Vi vil gøre alt for at bidrage til en hurtig afslutning af sagen,« siger han Hos Konkurrence- og Forbrugerstyrelsen bekræfter kommunikationskonsulent Lotte Holmstrup, at man har været på besøg hos Hansson & Knudsen. Hun kan dog ikke oplyse, hvilke andre eller hvor mange selskaber, man derudover har i kikkerten, og hun kan heller ikke fortælle, hvad mistanken mere præcist går på. ",
        "metadata": {
            "source": "https://www.berlingske.dk/virksomheder/entreprenoerselskaber-undersoeges-for-kartelvirksomhed",
            "image_url": "https://berlingske.bmcdn.dk/media/cache/resolve/image_x_large/image/25/251845/12907651-bm-erhverv--per-aarsleff--rhus--kontor.jpg",
            "publication_time": "Torsdag d. 07. april 2016, kl. 15.03",
            "author": null,
            "related_links": [],
            "attachments": []
        }
    }
}