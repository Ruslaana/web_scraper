{
    "version": "1.0",
    "document": {
        "id": "https://www_berlingske_dk/videnskab/nu-kommer-lego-universe-i-gratisversion",
        "title": "Nu kommer LEGO Universe i gratisversion",
        "content": "I oktober sidste år blev LEGOs hidtil største digitale sats lanceret. Verdens børn og barnlige sjæle skulle lokkes ind i en helt ny online-verden, LEGO Universe, der er bygget op som et klassisk MMOG (Massively Multiplayer Online Game). Det er en genre, hvor World of Warcraft (WoW) suverænt indtager førstepladsen. Men LEGO Universe er ikke blevet en succes. Tværtimod. LEGO vil ikke fortælle, hvor mange der har betalt for spillet, men oplyser kun, at 200.000 har været inde og prøve spillet. Tallet skal sammenlignes med, at der er omkring 12 millioner betalende abonnenter på WoW.  Nu har LEGO taget konsekvensen og annonceret, at LEGO Universe bliver relanceret i en gratisversion. Det bliver ikke længere nødvendigt at købe en dvd for at spille LEGO Universe. Spillet bliver nu udelukkende tilgængelig som gratis digital download. »LEGO Universe har ikke levet op til de kommercielle forventninger, som vi havde til projektet, da vi lancerede det i oktober sidste år, og derfor tager vi dette skridt for at få flere børn til at prøve spillet,« siger Jesper Vilstrup, der er vice president i LEGO koncernen, til ComON. Fremover bliver der gratis adgang til den første del af spillet, som altså er en gratis zone. Hvis man ønsker adgang til hele spillet, skal man betale 75 kr. om måneden i abonnement. LEGO Universe skal fortsat generere omsætning gennem betalte medlemskaber, og der er ingen planer om at indføre mikrotransaktioner, hvor man skal betale for bestemte genstande. Det er ellers en model, som blandt andet kendes fra mange Facebook-spil. »Vi synes, at børn og forældre får den bedste oplevelse ved at få fuld adgang til hele spillet, og betale en fast pris for det hele, i stedet for at man hele tiden skal tage stilling til, om man skal betale for bestemte genstande i spillet,« siger Jesper Vilstrup.  Det gratis LEGO Universe omfatter en del af spillet, herunder to spilzoner og et dedikeret område, hvor hver spiller kan bygge sine egne virtuelle LEGO-modeller. Betalende medlemmer får adgang til alle områder i hele spillet samt medlemsfordele såsom konkurrencer og events. Ud over de 15 spilzoner og mini-spil samt de 5 dedikerede byggeområder, der lige nu findes i spillet, skal spillerne tegne fuldt medlemskab for at få adgang til nyt indhold såsom den store Ninjago-udvidelse, der kommer senere i år. LEGO fortæller, at registreringsprocessen er blevet forenklet, og den digitale distribution skal gøre det lettere at opdatere spillet med nye zoner og nyt udstyr. Lego Universe kører i øjeblikket på PC og Mac. Jesper Vilstrup fortæller, at man løbende overvejer mulighederne for at udvide spillet til f.eks. mobile platforme, men aktuelt er der ingen konkrete planer om en mobil version. Tilmeld dig Tech & Videns ugentlige nyhedsbrev- og få det hver torsdag! Denne artikelstammer fra Berlingske Medias samarbejdspartner,ComON.dk INFOshop:Sådan går det i legetøjsindustrien",
        "metadata": {
            "source": "https://www.berlingske.dk/videnskab/nu-kommer-lego-universe-i-gratisversion",
            "image_url": "https://berlingske.bmcdn.dk/media/cache/resolve/image_x_large/image/41/410768/4292071-lego.jpg",
            "publication_time": "Tirsdag d. 21. juni 2011, kl. 16.00",
            "author": null,
            "related_links": [],
            "attachments": []
        }
    }
}