{
    "version": "1.0",
    "document": {
        "id": "https://www_berlingske_dk/design-mode-og-arkitektur/kommentar-programformatet-bliver-maaske-en-klassiker",
        "title": "Kommentar: Programformatet bliver måske en klassiker",
        "content": "I seks uger i træk har vi nu kunnet følge fem unge designeres kamp for at skabe »Danmarks næste klassiker«. Formatet har været en succes for DR, og uge efter uge har programmet været et af de mest sete, hvilket naturligvis beviser, at danskerne er mere interesserede i design, end den gennemsnitlige verdensborger er. Jeg tvivler på, at formatet kunne have succes andre steder i verden. Der ville ikke være et tilstrækkeligt antal mennesker, der kunne interessere sig for stole, lamper, skabe og sofaer. »Danmark er et sted, hvor almindelige mennesker har et forhold til mursten,« som en englænder engang forklarede det til en hovedrystende landsmand.  Tirsdag fik vi så den store finale: Først skulle de fem designere løse opgaven »et fleksibelt sofabord«, og siden skulle de to dommere, Louise Campbell og Kasper Salto, vælge, hvilket af de seks vindermøbler der skulle udnævnes til overordnet vinder og altså øjeblikkelig »klassiker« Ideen om at udnævne noget nyt til en klassiker er jo en absurd selvmodsigelse. En klassiker er ikke noget, man laver. Man gør sit bedste, og med tiden kan de bedste og mest brugbare ting så vise sig at blive klassikere. Og for lige at skære det ud i pap: Sådan en klassiker er ikke noget, der bliver skabt hver dag – selv af de bedste. Paul McCartney skrev også kun én »Yesterday«. De fem designere har kæmpet med opgaven uge efter uge, og programmet har været sjovt for mange at følge, fordi det har givet indblik i forskellige måder at designe på. Som designer gør man det samme som de andre, men på sin egen måde. Hver enkelt designer finder sin egen vej ind i stoffet, og det er elementært fascinerende at følgedenproces. I årets udgave af programmet har der været mange gode ideer i spil, men samtidig har det også været meget tydeligt, at det er svært at udvikle et helstøbt design på kun tre uger. Programserien blev også trukket en smule skævt af, at to designere løb med fem af de indlagte førstepladser: Anne Boysen var topscorer med tre vindere, mens Christian Troels havde to. I det sidste program lykkedes det så Nicklas Bang Christensen at kile sig ind med et sofabord, der indeholdt en ægte teknisk nyskabelse: En hæve-sænke løsning, ingen nogensinde har set før. Alene det burde udløse en særpris, for når man arbejder i et så gennem- og fladtrådt felt som klassisk møbeldesign, er det meget sjældent, at nogen finder på noget nyt – hvilket da også flere gange i programrækkens forløb blev meget tydeligt: For eksempel blev to lænestole taget ud af konkurrencen, fordi de lå alt for tæt på to eksisterende designs. Artiklen fortsætter under billedet. Vinderlampen er skulpturel, men næppe særlig funktionel, og altså en potentiel fingerkvæster.Fold sammenLæs mereFoto: DR Presse. De to dommere havde derfor en meget svær opgave, da de skulle pege på den endelige vinder, men ikke så overraskende blev det et af Anne Boysens vindermøbler, der blev valgt. Det overraskende var, at dommerne valgte hendes lampe, der på trods af sit minimalistiske design har mange problemer efter min mening. Lampen består af en massiv aluminiumsskive med en roterbar cirkel i midten. Den cirkulære skive, der altså drejer på en skæv akse i blokken, vejer over ti kilo og må kunne klippe en barnefinger af så nemt som ingenting. Det er i sig selv et problem. Det andet problem er, at lampen ikke har nogen praktisk funktion. Som Anne Boysens øvrige projekter er den sjov og skulpturel, men den virker netop mere som en skulptur end som et møbel, og dermed er den efter min mening for manieret til at fortjene etiketten klassiker. På den anden side er det svært at pege på, hvilket møbel der så skulle have vundet. Nicklas Bang Christensen lavede som sagt noget ægte nyt, men hans designs mangler den sikre formgivning, der kendetegner et ordentligt møbel, og den mangel var i det hele taget et problem for næsten alle de færdige møbler. Det har været for svært at nå i mål med hver enkelt opgave, og hvis jeg skal være helt ærlig, ville det have klædt programmet, hvis dommerne havde afstået fra at udnævne en overordnet vinder. Men trods den anke er der grund til at rose DR for programrækken. De fem designere var godt castet, og deres jagt på ideer og designhæder har været helt elementær god underholdning. Programmet selv kan godt gå hen og blive en klassiker. Anne Boysen med sin vinderlampe.Fold sammenLæs mereFoto: DR Presse.",
        "metadata": {
            "source": "https://www.berlingske.dk/design-mode-og-arkitektur/kommentar-programformatet-bliver-maaske-en-klassiker",
            "image_url": "https://berlingske.bmcdn.dk/media/cache/resolve/image_x_large/image/134/1345516/23551146-lampe_boysen.jpg",
            "publication_time": "Torsdag d. 15. oktober 2020, kl. 11.09",
            "author": "Holger Dahl",
            "related_links": [],
            "attachments": []
        }
    }
}