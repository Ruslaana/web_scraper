{
    "version": "1.0",
    "document": {
        "id": "https://www_berlingske_dk/kultur/kussomaten-knipser-loes-paa-roskilde",
        "title": "Kussomaten knipser løs på Roskilde",
        "content": "Forårets måske mest omtalte happening,Kussomaten, genopstår på årets Roskilde Festival. Formålet er velkendt: At udfordre massemediernes billede af, hvordan de kvindelige kønsorganer ser ud, fortæller kvinden bag projektet Pernille Baastrup Jacobsen fraKvinde Kend Din Krop. - Roskilde Festivalen er en rigtig god mulighed for at komme ud blandt folk og vise dem Kussomaten, siger hun, og løfter samtidig sløret for lidt af en nyhed.  I foråret efterlyste flere mænd nemlig en mandlig pendant til den populære fotoboks. Hvor blev pikomaten af, lød spørgsmålet igen og igen. Berlingske kan nu afsløre, at Pikomaten bliver født på årets festival. Vulgært i starten Festivalgængerne af begge køn får altså mulighed for at forevige deres nedre dele og for at se de utallige fotografier, som blev taget i de syv forårsdage, hvor Kussomaten knipsede løs i København. Hele samlingen kan ses på eget ansvar påkvindekenddinkrop.dk. - Ideen lød nok lidt vulgær i første omgang. Men da det gik op for folk, hvad den gik ud på, ville rigtig mange alligevel gerne bakke op, fortæller Birgitte Rode Diness, bestyrelsesmedlem i K.Vinders Fond, som oprindeligt stod bag projektet.  - Hovedformålet var at indsamle billederne og gøre dem tilgængelige. Vi troede slet ikke, at så mange havde lyst til at være med, tilføjer hun. Placeringen på Roskilde Festivalen er endnu ikke faldet helt på plads, men Pernille Baastrup Jacobsen forventer, at Kussomaten bliver at finde på camping-området.Se kortet over årets festival.",
        "metadata": {
            "source": "https://www.berlingske.dk/kultur/kussomaten-knipser-loes-paa-roskilde",
            "image_url": "https://berlingske.bmcdn.dk/media/cache/resolve/image_x_large/image/73/735654/4119923-.jpg",
            "publication_time": "Onsdag d. 01. juni 2011, kl. 15.02",
            "author": "Steen A. Jørgenssen",
            "related_links": [],
            "attachments": []
        }
    }
}