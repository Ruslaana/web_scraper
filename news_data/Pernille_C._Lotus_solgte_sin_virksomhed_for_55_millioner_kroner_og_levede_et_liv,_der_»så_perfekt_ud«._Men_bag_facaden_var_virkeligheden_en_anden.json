{
    "version": "1.0",
    "document": {
        "id": "https://www_berlingske_dk/vores-liv/pernille-c-lotus-solgte-sin-virksomhed-for-55-millioner-kroner-og-levede",
        "title": "Pernille C. Lotus solgte sin virksomhed for 55 millioner kroner og levede et liv, der »så perfekt ud«. Men bag facaden var virkeligheden en anden",
        "content": "Pernille C. Lotus lå i sin køjeseng i et lille rækkehus i Greve, da hun hørte sin mor bryde grædende sammen. Selvom hun ikke var mere end fem år, kan hun huske aftenen i detaljer. Den har brændt sig fast, forfulgt hende som et traume, men også skabt grobund for hendes succes og været drivkraften bag millionerne. Det var ikke første gang, tårerne trillede ned ad morens kinder. Men det var første gang, Pernille C. Lotus forstod, hvad det handlede om. »Jeg overhørte, at hun sagde til mormor, at hun ikke havde penge til at forsørge os. Hun kunne ikke give os det liv, hun drømte om,« siger hun og tilføjer: »Jeg ved, at min mor gjorde alt, hvad hun kunne for at give os en god barndom, men hun var spændt op i et hårdt liv. Hun var alenemor, og ressourcerne var få.« I 2023 vinkede Pernille C. Lotus farvel til en høj direktørløn. Siden har hun lavet et drastisk karriereskift.Fold sammenLæs mereFoto: Niels Ahlmann Olesen. Allerede dengang startede jagten på økonomisk frihed, og som helt ung blev det Pernille C. Lotus' vigtigste dagsorden. »Det satte sig i mig. Jeg kan huske, at jeg tænkte, at jeg bare skulle lave penge, så jeg kunne hjælpe min mor, og så jeg aldrig skulle udsætte mine egne børn for det samme.« Selvom vejen til økonomisk frihed blev mere kringlet, end hun dengang havde regnet med, fik hun alt det, hun drømte om, og i virkeligheden mere til. Men succesen kom med en pris. Og da hun for et par år siden begyndte at græde foran sin datter, præcis som hendes mor havde grædt foran hende, vidste hun, at det var slut. Berlingskehar de seneste uger sat fokus på danskernes lykke. En ny rapport fra Realdania viser, at der er en klar sammenhæng mellem penge og livskvalitet. Det var PernilleC. Lotus også overbevist om. Hun brugte ni år på at opbygge influencerbranchen fra bunden, blev ofte beskrevet som»dronningen« af industrienog solgte i 2021 sin virksomhed for 55 millioner kroner. Hun levede et liv, der – på papiret – så perfekt ud. Men bag facaden var virkeligheden en anden. Pernille C. Lotus kæmpede sig til tops. Men hverken millionerne, anerkendelsen eller titlen gjorde hende lykkelig.Fold sammenLæs mereFoto: Niels Ahlmann Olesen. Den tidlige barndom husker Pernille C. Lotus som turbulent. Hun var ikke ret gammel, da hendes forældre blev skilt, og kort efter valgte faren at forlade familien. Tilbage stod moren med to børn – Pernille på tre, hendes bror på syv – og stort set ingen penge på lommen. Få år senere, da Pernille C. Lotus var 11 år, blev hendes mor indlagt med kræft. De fik at vide, at hun havde et par uger tilbage at leve i, og de skulle forberede sig på at sige farvel, lød beskeden. I mellemtiden stod hun for alt det praktiske derhjemme. Indkøb, husholdning, madlavning og økonomi. I hjemmet havde de en lille hvid sparekasse, som skulle række til hver måned. Det daglige budget var sammenlagt 50 kroner, og det skulle dække alle udgifter. Uger blev til måneder, og på mirakuløs vis overlevede og overvandt moren kræften et lille års tid senere. Det var dog ganske kortvarigt, at moren var hjemme. Kort efter flyttede hun til Hawaii for at forfølge sin iværksætterdrøm, og Pernille C. Lotus fortsatte med at tage vare på sig selv og sin bror. Som 14-årig havnede Pernille C. Lotus i »det forkerte miljø«. Hun fik en kæreste, der var nogle år ældre, og hun begyndte at eksperimentere med stoffer. Det udviklede sig til et stofmisbrug. »Det handlede om at finde sammen med andre mennesker, som var stærke, og de stærke mennesker på det tidspunkt var typisk kriminelle,« forklarer hun. I mange år dulmede hun hverdagens problemer med rusmidler, men da hun var 19 år, og hendes kæreste forsøgte at begå selvmord med en overdosis, besluttede hun sig for at finde en udvej. »Jeg sad alene på hospitalet, mens han lå i koma, og der tænkte jeg, at nu er det nok. En stemme sagde i mig, at jeg skulle bedrive noget mere med mit liv end at sidde med en nål i armen«. Det blev begyndelsen på et nyt liv. Pernille C. Lotus bor i dag i en stor lejlighed i Indre By med sine to børn på fem og ti år.Fold sammenLæs mereFoto: Niels Ahlmann Olesen. Pernille C. Lotus fik en uddannelse som multimediedesigner, og i 2015 stiftede hun Danmarks første influencerbureau, Smac Agency. Virksomheden fik hurtigt medvind, og få år senere fusionerede hun med Sveriges største influencerbureau, Cube, hvor hun blev medejer og direktør. Rejsen blev dokumenteret i to sæsoner af DR-serien »Stories for millioner«, som alle danskere kunne følge med i i bedste sendetid. Pernille C. Lotus blev for alvor opslugt af succesen, titlen, opmærksomheden. Og pengene. Nu fik hun en smagsprøve på alt det, hun havde higet efter – og knoklet for – siden hun var lille. Men som Pernille C. Lotus siger: »Mere ville have mere«. Arbejdsdagene blev længere, foredragene blev flere, kamerahold, bogudgivelse, bestyrelsesmøder og 40 ansatte på hovedkontoret i Stockholm. Det kunne hele tiden blive bedre, større, vildere. Flere forsider, mere omtale, næste anerkendelse. »Jeg har aldrig kunnet leve op til mine egne standarder, og jeg har aldrig rigtig følt, at det var godt nok. Der har altid været mere at stræbe efter. Mere at opnå. Og det var nok derfor, jeg søgte anerkendelsen udefra. Det var derfor, jeg arbejdede mig selv halvt ihjel,« siger hun og tilføjer: »Men lykken? Den kom aldrig.« Tværtimod. Da Pernille C. Lotus i 2021 solgte sit influencerbureau, WeAreCube, havde hun selv aktier for omtrent ti millioner kroner. Hun fortsatte som direktør frem til 2023, men fratrådte herefter stillingen. På det her tidspunkt kunne Pernille C. Lotus leve et liv lidt ud over det sædvanlige. Hun havde i princippet opnået økonomisk frihed, og nu lå verden åben for hendes fødder. »Det var her, jeg opdagede, at mit liv ikke var komplet, som jeg ellers troede, det ville være,« siger hun: »Nu havde jeg bare noget nyt, jeg skulle kæmpe for og holde sammen på. For nu stod der i aviserne, at jeg var millionær, og det billede skulle jeg jo opretholde.« Hun mistede sig selv undervejs. Kroppen gjorde ondt, sindet gjorde ondt, og hun græd hele tiden. »Jeg kan huske, at da jeg skulle på scenen foran 3500 mennesker og fortælle, hvor fed influencerbranchen var, lå jeg i fosterstilling en time op til. For jeg kunne tydeligt se, hvordan hele mit liv var en illusion.« Pernille C. Lotus har altid troet, at lykken fandtes i den næste succes. I dag ved hun, at lykke er »et øjebliksbillede«, og at jagten var »til ingen verdens nytte«.Fold sammenLæs mereFoto: Niels Ahlmann Olesen. Pludseligfaldt hendes aktier med 98 procent, og hun mistede hele sin formue.På nær en lille opsparing, hun havde stående i sin bank. Paradoksalt nok blev det hendes redning. »Jeg skulle finde mig selv på ny, skabe en ny identitet, og det var skræmmende, men også en stor lettelse. Selvom jeg stod uden formue, havde presset været så stort, at jeg var glad for, at jeg slap for den byrde.« I dag er Pernille C. Lotus stadig iværksætter, og hun er stadig ambitiøs, men hendes fokus er et helt andet sted. Hun har startet virksomheden Beyond Breath, hvor hun underviser i meditation og breathwork. Værktøjerne har hun selv brugt i årevis for at holde hovedet koldt som direktør, og nu lærer hun alle fra førtidspensionister til topdirektører, hvordan de kan afstresse og trække vejret ned i maven. Hun har indset, at hendes dagsorden skulle have været en anden. At lykken ikke findes i penge. Det mener hun i hvert fald ikke. I stedet mener hun, at man skal kigge indad. »Hvis man tror, at den næste lønforhøjelse, den dyreste bil eller en rejse til Maldiverne gør én lykkelig, så bliver man skuffet,« siger hun: »Det er ikke, fordi man ikke skal gøre noget for at forbedre sit liv.Men hvis ikke du er lykkelig nu, så tør jeg godt sige, at du ikke bliver det. Ikke, hvis det er noget, du leder efter udefra.« Det lærte hun selv på den hårde måde. Pernille C. Lotus afsætter to–tre timer til sig selv hver dag, hvor hun mediterer, laver breathwork og går i saunagus. Hun kan kun være noget for andre, hvis hun også prioriterer sig selv, fortæller hun.Fold sammenLæs mereFoto: Niels Ahlmann Olesen. »Jeg har ofte spurgt mig selv: Var det det værd? Og der er nok to sider af samme sag. Jeg tror helt sikkert, at jeg har været god til at lave penge og forretning, for hvad fanden skal man ellers gøre, når man altid har skullet klare sig selv?« spørger hun: »Men jeg tror også, at det har været en flugt. Fra min opvækst og mig selv. Det er bare noget, jeg først mærker nu, hvor jeg er stoppet op.« Det vigtigste, det har lært hende, er, at hun allerede har succes. At hun allerede er god nok. »Og det har sat mig fri.« I dag er hun klar til at skalere ned. Det eneste, hun har lyst til at bruge tid på, og som i virkeligheden betyder noget, er hendes familie, fortæller hun. »Jeg gjorde det samme mod mine børn, som min mor gjorde mod mig. Jeg var en fraværende mor, og min datters verden faldt sammen, fordi hun skulle stå og trøste mig,« siger hun og tilføjer: »Jeg vil hellere tilbyde mine børn et liv med samvær og nærvær i en etværelses lejlighed, end jeg vil græde i en luksusvilla på 1.200 kvadratmeter, fordi presset er for stort.« ",
        "metadata": {
            "source": "https://www.berlingske.dk/vores-liv/pernille-c-lotus-solgte-sin-virksomhed-for-55-millioner-kroner-og-levede",
            "image_url": "https://berlingske.bmcdn.dk/media/cache/resolve/image_x_large_vertical/image/191/1913043/24933984-.jpg",
            "publication_time": "Søndag d. 20. april 2025, kl. 08.38",
            "author": "Sidsel Lyhne Jensen",
            "related_links": [],
            "attachments": []
        }
    }
}