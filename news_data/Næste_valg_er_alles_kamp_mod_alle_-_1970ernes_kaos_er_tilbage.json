{
    "version": "1.0",
    "document": {
        "id": "https://www_berlingske_dk/kommentatorer/naeste-valg-er-alles-kamp-mod-alle-1970ernes-kaos-er-tilbage",
        "title": "Næste valg er alles kamp mod alle - 1970ernes kaos er tilbage",
        "content": "Intet er som det plejer, så er det sagt. Mens statsministeren rejser rundt i landet og holder møder med sit disruptionråd - i denne uge var de i Sønderjylland - er det mest disruptede sted i Danmark lige nu Christiansborg, Folketinget og Lars Løkke Rasmussens egen regering. Sjældent har dansk politik set så kaotisk ud et år før et valg, og den politiske stabilitet, som vi trods alt har vænnet os til siden 1980erne, ser ud til snart at være forbi. Med en vis gysen har alle kunnet følge med i, hvordanto protestpartier har sat sig på magten i Italien,og hvordan et helt nyt parti i Frankrig kunne feje alle andre af banen og sætte sig på både præsidentposten og flertallet i parlamentet. Vi har set, hvordan det tog mange måneder at danne regering i Holland og Tyskland, og hvordan EU-kritiske højrepartier med antidemokratiske tendenser har kunnet sætte sig på magten i land efter land i det gamle Østeuropa. Nu står Danmark for tur. Dansk politik er ved at køre af det spor, vi har kendt i mange år, og det skyldes langtfra kun, at Mette Frederiksen ikke vil have Morten Østergaard med på sit regeringshold. Det er ikke svært at konstatere, at der er opbrud, og at næste folketingsvalg mere ligner alles kamp mod alle end blå blok mod rød, og at det ikke ligger lige for at gætte på, hvad der kommer ud af det på en anden side. Én ting er, at to garvede toppolitikere, som har været mange år i den politiske manege - Brian Mikkelsen og Søren Pind - nu siger stop, og ikke gider mere. Det kan være tilfældigt. Men det er ikke tilfældigt, at Folketinget efter næste valg kan bestå af ti partier. Tre nye er kommet til på få år - Liberal Alliance, Alternativet og Nye Borgerlige. Kristian Thulesen Dahl, formand for Dansk Folkeparti, Mette Frederiksen, formand for Socialdemokratiet, og statsminister Lars Løkke Rasmussen (V).Fold sammenLæs mereFoto: Søren Bidstrup. Det er heller ikke tilfældigt, at Løkke-regeringen et år før, at et valg senest skal afholdes, er kørt helt fast - i alt fra energiforhandlinger og rekruttering af udenlandsk arbejdskraft til mediestøtte og salg af TV 2. Alt, hvad der er besværligt, er udskudt til efter sommerferien og måske i virkeligheden til efter et valg. Snart kan planerne formentlig lægges på hylden sammen med skattereformen, SU-reformen, udligningsreformen og alle de andre sager, som Løkkes regering har måttet opgive på grund af dyb uenighed i den borgerlige lejr.  I blå blok udkæmper Dansk Folkeparti og Liberal Alliance en drabelig kamp. Det samme gør Socialdemokratiet og de Radikale med samme ihærdighed i rød. Og Kristian Thulesen Dahl er den nye magtfulde mand i midten - magtfuld fordi han kan skifte side, og hele tiden flirter med tanken om at gøre det. Dansk Folkeparti er en nyskabelse på den måde, at partiet ikke er forankret i en ide eller en ideologi, men i et sted, en nation, et land. Derfor kan Thulesen Dahl skifte side uden det store besvær - mellem borgerlige, der prioriterer frihed og markedskræfter, og socialdemokrater, der vil have lighed og kollektivt forbrug. Evnen til at kunne lægge sine lodder i den vægtskål, der kan levere mest fædreland for pengene, er efter mange år, hvor ingen troede på den, blevet til virkelighed. Opbruddet i dansk politik er blevet sammenlignet med 1970ernes. Vedjordskredsvalget i 1973blev antallet af partier i Folketinget fordoblet fra fem til ti. Det anarkistiske Fremskridtspartiet kom ind med 18 mandater, og der var valg omtrent hvert andet år. Anker Jørgensen forsøgte at zigzagge sig igennem med alliancer til højre og venstre og en tyngende og magtfuld fagbevægelse på sine skuldre. Til sidst måtte han opgive at lede landet og overlade det til den konservative Poul Schlüter. Der er meget, som er forskelligt fra situationen dengang og nu. Først og fremmest var dansk økonomi i 1970erne på afgrundens rand og præget af oliekrise, dundrende underskud og arbejdsløshed. I dag er dansk økonomi bomstærk og der er omtrent fuld beskæftigelse. Ligheden mellem 1970erne og i dag er en enorm trang til oprør mod det etablerede. Dansk Folkepartis oprør mod globalisme, elite, indvandring, EU og troen på en grænseløs verden har været så succesfuldt, at det har smittet af på alle de bærende partier. Liberal Alliance var et oprør mod Venstre, som under Anders Fogh Rasmussen satte den økonomiske liberalisme på standby. Og Alternativet er et hippieagtigt oprør mod moderne management, forbrug, bilisme, stive systemer, fremdriftsreformer, djøffernes magt, kommunale stokkemetoder over for ledige og hele det politiske aristokratis måde at udvikle og tænke politik. I mange år kunne man vinde valg ved at søge mod midten og ligne hinanden. I dag er der stemmer i de oprørske fløje. Og det har aldrig ført til stabilitet. I 1970erne var der tilsvarende oprør fra begge sider. Fra højre mod høje skatter, papirnussere og skrankepaver ført an afMogens Glistrupog fra venstre mod autoriteter, materialisme og meget andet. På den måde ligner det moderne oprør og 1970erne hinanden. Når der i tilstrækkelig lang tid har været konsensus om enten globaliseringens eller velfærdssamfundets velsignelse, kommer der en modbevægelse.  ",
        "metadata": {
            "source": "https://www.berlingske.dk/kommentatorer/naeste-valg-er-alles-kamp-mod-alle-1970ernes-kaos-er-tilbage",
            "image_url": "https://berlingske.bmcdn.dk/media/cache/resolve/image_x_large/image/2/24397/21296166-valg-i-sigte.jpg",
            "publication_time": "Fredag d. 22. juni 2018, kl. 14.00",
            "author": "Bent Winther",
            "related_links": [],
            "attachments": []
        }
    }
}