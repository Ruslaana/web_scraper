{
    "version": "1.0",
    "document": {
        "id": "https://www_berlingske_dk/politik/thomas-larsen-haekkerup-dynastiet-rykker-igen-hos-s",
        "title": "Thomas Larsen: Hækkerup-dynastiet rykker igen hos S",
        "content": "Sundhedsminister Nick Hækkerup bliver bannerfører for en af regeringens største satsninger i den nye sæson, og på mange måder er det skæbnens ironi, at netop han skal hjælpe Thorning med at trække de mange frafaldne Socialdemokratiske vælgere hjem til partiet inden valget. Så sent som sidste sommer fjernede Thorning selvsamme Hækkerup, da hun flyttede ham fra forsvarsministeriet til den mindre attraktive post som handels- og europaminister – hvilket alle på Christiansborg opfattede som en degradering. I februar 2014 blev Nick Hækkerup dog taget til nåde, da han blev indsat som ny mand i Sundhedsministeriet med den klare opgave at skabe profil og kant til blå blok på et område, som S-ledelsen vil gøre til en politisk slagmark frem mod valget.  Med sin sundhedspolitiske plan er Nick Hækkerup i gang med at levere varen, for han har i de seneste måneder fået manøvreret en økonomisk tung plan gennem regeringsmaskineriet, og han har tillige bygget en masse socialdemokratisk ideologi ind i udspillet. Der skal blandt andet gøres mere for at bekæmpe ulighed i sundheden, og konkret skal det ske med målrettede tilbud til kortuddannede mænd, der for ofte negligerer deres sygdomme og møder for sent op hos lægen. De skal have en håndsrækning fra regeringen, og håbet er, at de vil tage godt imod hånden. Problemet for Socialdemokraterne er naturligvis, at nøjagtig samme gruppe af mænd også hører til dem, som er mest vrede over Thornings nej til at ændre på dagpengereformen. Om et bedre sundhedstilbud vil formilde disse vælgere, er et godt spørgsmål.  Nick Hækkerup er imidlertid ikke det eneste medlem af familien Hækkerup, som kommer til at spille en central rolle for liste A frem til valget. I Justitsministeriet skal Karen Hækkerup udgøre bolværket mod blå blok i de kommende opgør om udlændinge- og integrationspolitikken. Hun har for længst vist sig som en driftsikker minister og en stærk kommunikator i de værdipolitiske slag med blå blok, men ironisk nok har hun også oplevet at blive rokeret rundt på en måde, som partifæller og iagttagere har haft svært ved at forstå. I regeringens første tid var hun en synlig og slagkraftig socialminister, inden hun overraskende blev flyttet til Ministeriet for Fødevarer, Landbrug og Fiskeri, hvor hun kun var få måneder, inden hun blev rykket videre til Justitsministeriet.  Karen Hækkerup er præcis som Nick Hækkerup udstyret med en klart defineret opgave. Taster man ind på justitsministeriet.dk, er det første, man læser: »Udlændinge, der begår kriminalitet i Danmark, har ikke noget at gøre her. De skal ud af landet.« Dermed er der blevet sendt et umisforståeligt signal, men i praksis vil Karen Hækkerup blive udfordret, når hun skal forsøge at holde en strammerkurs i udlændingepolitikken, samtidig med at de Radikale ofte sender på en anden frekvens.  Da de Radikale på sommergruppemødet forleden fastslog, at partiet vil gå til valg på at ændre 24-års-reglen, reagerede store dele af den socialdemokratiske folketingsgruppe med vrede: Dels kæmper S-ledelsen lige nu hårdt for at forsvare sig mod blå bloks kritik af, at regeringen har slækket på udlændingepolitikken – og i den situation var Vestagers melding ikke hjælpsom. Dels er S-ledelsen i disse uger under et massivt pres fra SF, Enhedslisten og fagbevægelsen, som mener, at Vestager på helt urimelig vis har låst Thorning og Socialdemokraterne fast til den forhadte dagpengereform. Udover Nick Hækkerup og Karen Hækkerup vil et tredje medlem af familien Hækkerup snart blive synlig i offentligheden. Ole Hækkerup – bror til Nick og gift med Karen – skal overtage posten som politisk ordfører under Maja Panduros barselsorlov. Dermed vil han blive en af krigerne i frontlinjen, når S-holdet skal forsøge at vinde de daglige slag om dagsordenen i medierne.  Samlet set er familien Hækkerup vendt tilbage i toppen af dansk politik, sådan som tidligere generationer af familien også har præsteret det, når de har beklædt tunge ministerposter og været med til at forme det socialdemokratiske partis skæbne. Det politiske Hækkerup-dynasti blev grundlagt af Ringsted-borgmesterHans Kristen Hækkerup, der var medlem af Folketinget fra 1920 frem til sin død i 1929. Hans to sønner,Per og Hans Erling Hækkerup, havde fremtrædende S-ministerposter i 1950erne, 1960erne og 1970erne. Per Hækkerups hustru,Grete, var også mangeårigt folketingsmedlem, ligesom Per Hækkerups to sønner,HansogKlaus. Hans Hækkerup var forsvarsminister i Nyrup-regeringen – og hans bror,Klaus, har ud over to årtiers politisk arbejde i Folketinget og et årti som borgmester i Fredensborg-Humlebæk for Socialdemokraterne også forsynet partiet med sønnerneNick HækkerupogOle Hækkerupsamt svigerdatterenKaren Hækkerup.  Lykkes det for de seneste repræsentanter for Hækkerup-dynastiet, Nick, Karen og Ole, at være med til at vende målingerne og skaffe Thorning en valgsejr, vil de uden tvivl fortsætte på centrale pladser. Mislykkes det, vil de også blive vigtige aktører, for de vil alle sidde med i kredsen omkring Mette Frederiksen, der vil få til opgave at genrejse partiet efter et nederlag.",
        "metadata": {
            "source": "https://www.berlingske.dk/politik/thomas-larsen-haekkerup-dynastiet-rykker-igen-hos-s",
            "image_url": "https://berlingske.bmcdn.dk/media/cache/resolve/image_x_large_vertical/image/28/282075/7585412-asdghaqhadhad.jpg",
            "publication_time": "Onsdag d. 20. august 2014, kl. 17.00",
            "author": "Thomas Larsen",
            "related_links": [],
            "attachments": []
        }
    }
}