{
    "version": "1.0",
    "document": {
        "id": "https://www_berlingske_dk/virksomheder/huaweis-overskud-vokser-33-procent",
        "title": "Huaweis overskud vokser 33 procent",
        "content": "TDCs mobilnetleverandør og en af de store mobilproducenter, kinesiske Huawei, fik i 2015 et overskud, der er 33 procent større end et år tidligere, takket være indførelsen af 4G-telefoni i Kina og et stort smartphonesalg.  Huawei er verdens tredjestørste leverandør af mobilnetværksudstyr efter svenske Ericsson og finske Nokia. Samtidig går mobilsalget stærkt fremad. Huawei blev den første kinesiske mobilproducent, som rundede 100 millioner solgte telefoner på et år. Det er en fremgang på 44 procent, og det er især i Kina og i Vesteuropa, at Huawei har held med at afsætte sine telefoner. I Danmark er Huawei ifølge analysehuset IDC det femtebedst sælgende mobilmærke efter Samsung, Apple, Sony og LG. Overskuddet steg fra 27,9 milliarder yuan (28,3 milliarder kroner) i 2014 til 36,9 milliarder yuan (37,4 milliarder kroner) på baggrund af en omsætning, der voksede med 37 procent til 395 milliarder yuan eller omkring 400 milliarder kroner.  Huawei, som i Danmark står for TDCs mobilnet, forventer, at omsætningen i 2016 vil vokse til omkring 490 milliarder kroner. Heraf vil alene forbrugerelektronikforretningen med telefonerne, som er Huaweis hurtigst voksende og den næststørste indtægtskilde, stå for de 196 milliarder kroner. Huawei slås stadig med at være udelukket fra at drive bredbåndsprojekter i USA og Australien af frygt for, at al tale- og internettrafik i nettene vil kunne fjernaflyttes af de kinesiske myndigheder. Gentagne og grundige undersøgelser har dog ikke kunnet påvise, at det skulle være rigtigt, og det var også årsagen til, at Forsvarets Efterretningstjenestes Center for Cybersikkerhed i Danmark har været inde over, da TDC som Danmarks største mobilselskab for nogle år siden skrev kontrakt med Huawei. ",
        "metadata": {
            "source": "https://www.berlingske.dk/virksomheder/huaweis-overskud-vokser-33-procent",
            "image_url": "https://berlingske.bmcdn.dk/media/cache/resolve/image_x_large/image/17/178379/12841538-pix-huawei.jpg",
            "publication_time": "Fredag d. 01. april 2016, kl. 08.35",
            "author": "Thomas Breinstrup",
            "related_links": [],
            "attachments": []
        }
    }
}