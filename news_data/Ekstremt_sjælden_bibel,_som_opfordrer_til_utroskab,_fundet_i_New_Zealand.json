{
    "version": "1.0",
    "document": {
        "id": "https://www_berlingske_dk/kultur/ekstremt-sjaelden-bibel-som-opfordrer-til-utroskab-fundet-i-new-zealand",
        "title": "Ekstremt sjælden bibel, som opfordrer til utroskab, fundet i New Zealand",
        "content": "En ekstremt sjælden bibel, som er kendt for en uheldig trykfejl, er blevet fundet i New Zealand. Det skriverThe Guardian. Biblen er på engelsk og er fra 1631. Den er kendt som den »Onde bibel«, eller »Syndernes bibel«, fordi det sjette eller syvende bud (afhængigt af ens trosretning) mangler et essentielt ord. Det, man i den katolske og lutheranske – og dermed i Folkekirkens – tro, betragter som det sjette bud, er, »du må ikke bryde ægteskabet«. Men ordet »ikke« mangler fra den »onde« bibel, hvorfor buddet er blevet til »du må (eller skal) bryde ægteskabet« (på engelsk: »Thou shalt commit adultery«). Det er altså en opfordring til utroskab, der står trykt i en række bibler, fordi fejlen først blev opdaget, et år efter den var sket. Eksemplarerne kommer på auktion en gang i mellem, men så vidt vides er det første gang, at et eksemplar er fundet på den sydlige halvkugle. Biblen er nu i hænderne på University of Canterbury i Christchurch. Trykkerne, Robert Barker og Martin Lucas, fik en heftig bøde af Karl 1.s domstole og blev idømt en klækkelig bøde på grund af fejlen. Størstedelen af biblerne med fejlen blev destrueret, men der er fortsat omtrent 20 tilbageværende eksemplarer, skriver avisen. Der er mange myter om, hvordan fejlen skete, men lektor Chris Jones fra University of Canterbury, mener, at fejlen skete, fordi der var benhård konkurrence i datidens trykkebranche, og at man derfor havde sparet på korrekturlæsere. University of Canterbury har haft biblen siden 2018. Men man har først offentliggjort nyheden nu, for at give forskere ro til at studere den. Men hvordan den kom til New Zealand vides ikke. »Det er et mysterium. Det er fascinerende, at den har fundet vej halvvejs rundt om jorden,« siger Chris Jones, lektor i middelalderstudier ved universitetet, til The Guardian. Jones fik bogen udleveret af en tidligere studerende, hvis familie havde købt bogen fra et dødsbo. Den afdøde ejer var bogbinderen Don Hampshire, der døde i 2009. Biblen ejes nu af en familiefond, Phil and Louise Donnithorne Family Trust. Biblen er ved at blive digitaliseret, og den vil blive gjort tilgængelig online i løbet af de kommende måneder.Universitetetvil gerne have offentlighedens hjælp med at forsøge at aflæse et utydeligt håndskrevet navn, der er i bogen.  Mind you, that was way before Freud.“Rare ‘Wicked’ bible that encourages adultery discovered in#NewZealand: First copy of the 1631 bible, which mistakenly reads ‘thou shalt commit adultery’, to be found in the southern hemisphere”https://t.co/gRE7TF7lFkpic.twitter.com/RnvQI7G1V0",
        "metadata": {
            "source": "https://www.berlingske.dk/kultur/ekstremt-sjaelden-bibel-som-opfordrer-til-utroskab-fundet-i-new-zealand",
            "image_url": "https://berlingske.bmcdn.dk/media/cache/resolve/image_x_large/image/154/1545091/24083888-.jpg",
            "publication_time": "Onsdag d. 04. maj 2022, kl. 09.15",
            "author": "Joachim Talbro Paulsen",
            "related_links": [],
            "attachments": []
        }
    }
}