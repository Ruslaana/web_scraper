{
    "version": "1.0",
    "document": {
        "id": "https://www_berlingske_dk/internationalt/det-er-roeveriet-der-bliver-ved-med-at-forfoelge-nordmaendene-det",
        "title": "Det er røveriet, der bliver ved med at forfølge nordmændene. Det har kostet flere liv – for en uge siden ramte dæmonen igen",
        "content": "Alt handler nu om, at politiet skaffer beviserne, der med sikkerhed placerer den mistænkte gerningsmand i skoven i udkanten af Oslo. Det var skærtorsdag, efter natten havde ramt den norske hovedstad, at den stille skov pludselig blev forstyrret af flere skud. Rundt om den lille skov blev naboerne vækket af de høje smæld, og politiet rykkede hurtigt ud. Da de gik ind i den sorte skov, fandt de et lig. Og der burde historien om mordet i Oslo måske været endt – i hvert fald i den brede offentlighed. Men selvom der nu er gået en uge siden mordet, så lander der hele tiden nye opsigtsvækkende detaljer fra mordet, om offer og potentiel gerningsmand – og hvad der mon kan have ligget bag. Alt handler om noget, der skete for 20 år siden et sted i Norge, men som ingen helt har fået sat punktum for. Et røveri af en karakter, der har gjort det mytisk på den dårlige måde. Og en lang række af dømte, der igen er begyndt at bevæge sig rundt i de norske gader. Og konsekvenserne har været voldsomme. Vi har fået sat navn på ofret, der forleden blev dræbt i skoven i Oslo. Metkel Betew hed han, og det har fået alle klokker til at ringe i Norge. Det var nemlig en af hovedpersonerne i en norsk kriminalsag, der har fået sin helt egen plads i norsk kriminalhistorie, »Nokas-ranet«, som politiet fandt dræbt i skoven. Få om nogen andre kriminalsager har trukket så mange spor blandt nordmændene som sagen. Og få andre sager er blevet ved med at fodre nysgerrigheden – selvom det nu er 20 år siden, at et værdidepot blev røvet i en norsk by. Tilbage til mordet forleden i Oslo. For det er præget af en række sammenfald, der gør, at hverken offer eller potentiel gerningsmand kan anses som værende helt tilfældige. Sørgende har placeret blomster i det lille skovområde, hvor Metkel Betew forleden blev dræbt. Han var endelig sluppet ud af fængslet, men blev et drabsoffer formentlig på grund af sin fortid.Fold sammenLæs mereFoto: Jon Eeg/NTB/Ritzau Scanpix. Ofret hed altså Metkel Betew, en kendt norsk seriekriminel, som var med, da en flok kriminellerøvede et værdidepot i Stavanger i 2004. Men den sigtede og mulige gerningsmand er ikke mindre interessant. Han hedder Stig Millehaugen, og mange mener, at han slet ikke burde have været lukket ud i samfundet – og dermed i stand til at slå endnu en mand ihjel. Stig Millehaugen er varetægtsfængslet for at have slået Metkel Betew ihjel. Bliver han dømt, er det tredje gang, han slår et andet menneske ihjel.Fold sammenLæs mereFoto: Norsk Politi. For selv uden at være dømt i den nye sag, så har Stig Millehaugen et alenlangt synderegister, der gør, at mange nok allerede mener, at politiet må have fundet den skyldige. Stig Millehaugen blev anholdt første gang som 18-årig i 1987. Hans første forbrydelser hørte til i den mere beskedne ende. Han stjal og blev dømt for flere tyverier. Da han blevet sluppet fri, indledte han en heftig bølge af indbrud, voldshandlinger og røverier mod postkontorer. Det kostede ham seks år i fængsel – og selvom han flygtede fra fængslet, blev han fundet. Det førte til hans første drab. Under et flugtforsøg fra fængslet i 1992 skød og dræbte han en fængselsbetjent, og det kostede ham en dom på 17 års fængsel. Det kommende tiår afsonede han, men fik alligevel lov til uledsaget udgang flere gange. Ved et tilfælde returnerede han ikke til fængslet, men udførte i stedet en række forskellige typer kriminalitet – hvilket kostede ham en tillægsdom. I samme periode, mens han sad inde, forsøgte nogle af hans kammerater at befri ham fra fængslet, da de kørte en gummiged ind i fængselsmuren. I 2008 blev han overført til en såkaldt overgangsbolig for at sluse ham tilbage til samfundet. Den beslutning var allerede dengang omdiskuteret. Og kort efter forstod man hvorfor. Mohammed »Jeddi« Javed var en kendt bandekriminel i Norge. Så da han i 2009 blev dræbt med skud i baghovedet, var det naturligt at koble det til opgør om bande- og narkomarkedet i Norge. Kort efter blev Stig Millehaugen anholdt for drabet og for forsøg på drab på endnu en person. Han havde forsøgt at fjerne beviserne ved at brænde bilen med liget af Mohammed »Jeddi« Javed af – alligevel blev han dømt for drab. Igen. Og denne gang faldt statens hammer tungt. En forvaringsdom på 21 år, med mindstetid på ti år, skulle holde ham fra at udføre ny alvorlig kriminalitet. Siden harStig Millehaugen kæmpet mod forvaringsdommen. Han har skrevet kronikker om det urimelige i, at han blev holdt i forvaring, han har skrevet en selvbiografi, og han har gjort brug af forskellige advokater for at slippe ud af fængslet. Stig Millehaugen har været dømt for drab og anden kriminalitet flere gange. Han har levet knap 40 år i norske fængsler. Mange var imod, da han blev løsladt i 2023 – trods en forvaringsdom for drab på en bandeleder.Fold sammenLæs mereFoto: Norsk Politi. I 2022 søgte han om at blive løsladt, og trods indsigelser fra politiet fik han sin vilje – trods den lange forvaringsdom. Nu er han tilbage bag tremmer. Og desværre kan det vise sig, at kritikerne af hans løsladelse havde helt ret: Han er stadig en farlig mand. Vived ikke, hvorfor Metkel Betew skulle slås ihjel. Norske medier skriver, at drabet kan være en bestillingsopgave. Altså at gerningsmanden har fået penge for at slå ham ihjel. Det vil matche ganske godt ind i et af de store uopklarede spørgsmål, der gør, at sagen om NOKAS-røveriet endnu i dag fylder så meget i Norge: De cirka 40 millioner kroner fra røveriet er aldrig blevet fundet. Røveriet i 2001 blev nærmest mytisk i norsk kriminalhistorie. Røverne var tungt bevæbnede – og alene listen over våben, som de brugte til at affyre 113 skud med, siger meget om røvernes farlighed: kalasjnikov-geværer. Maskinpistoler. M1 Karabiner og pistoler var på listen over beslaglagte våben. Røveriet kostede en politibetjent livet, da han blev skudt i forsøget på at standse røverne. Skærtorsdag i sidste uge kan den gamle sag have kostet endnu et menneske livet. Det er i hvert fald svært ikke at tro, at der var en kobling mellem fortid og nutid, da Metkel Betew blev dræbt. Peter Suppli Benson er Berlingskes nordiske korrespondent",
        "metadata": {
            "source": "https://www.berlingske.dk/internationalt/det-er-roeveriet-der-bliver-ved-med-at-forfoelge-nordmaendene-det",
            "image_url": "https://berlingske.bmcdn.dk/media/cache/resolve/image_x_large_vertical/image/191/1915297/24938822-metkel-betew-blev-drbt-i-et-skovomrde-i-oslo-sk.jpg",
            "publication_time": "Søndag d. 27. april 2025, kl. 20.52",
            "author": "Peter Suppli Benson",
            "related_links": [],
            "attachments": []
        }
    }
}