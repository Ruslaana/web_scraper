{
    "version": "1.0",
    "document": {
        "id": "https://www_berlingske_dk/virksomheder/tdc-top-vi-koeber-ikke-op-for-sjov",
        "title": "TDC-top: Vi køber ikke op for sjov",
        "content": "Det er sjældent, at TDC hiver pengekatten frem og køber op. Tirsdag var dog anderledes, da den danske teleaktør købte Comx for et uoplyst beløb. Markedet skal dog ikke vente, at det bliver en fast rutine, fortæller finansdirektør i TDC Pernille Erenbjerg til Ritzau Finans, for før TDC køber op, skal målet havde noget unikt at byde på. Comex, der sidder på en selvopført fibernetinfrastruktur og 34.000 kunder i København og Nordsjælland, har levet en tumultarisk tilværelse. Det blev rygtet solgt i både 2005 og 2007 før krisen på trods af, at det var stærkt underskudsgivende. Trods en turn-around er selskabet dog fortsat så plaget, at TDC ifølge direktøren har fået en \"fornuftig pris\". - Det er en lille spiller på et marked, hvor man skal være ret stor, for at tjene penge. De har været igennem lidt af hvert, og deres ejerselskab gik konkurs for ikke alt for længe siden, så det de facto har været Nykredit, der har udøvet ejerskabet, siger Pernille Erenbjerg. Comx omsatte ifølge Computerworld for 91,8 mio. kr. i 2012 og havde et positivt nettoresultat. TDC og Comx oplyser ikke om købsprisen, men Pernille Erenbjerg kalder prisen \"fornuftigt\". - Vi kigger selvfølgelig på, hvad vi selv handler på af multipler, og skal vi give mere end vores egen multipel, så skal det være noget virkeligt unikt, siger finansdirektøren, der samtidig fortæller, at der ikke er nogen nævneværdig gæld i selskabet.  Generelt er de mindre selskaber inden for tv- og internetservices ganske pressede økonomisk, da det kræver store investeringer at opbygge sin infrastruktur. Investeringer, der ikke altid kan hentes hjem fra de danske kunder, der er vant til lave priser og et højt serviceniveau. TDC har dog set ræson i at købe selskabet i stedet for at lade tiden løbe ud naturligt for det. - Det havde været alternativet, og så skulle vi have håbet på, at vi kunne fange kunderne på markedet efterfølgende. Men der er nogle fordele ved at overtage et selskab, der lige som er i gang, siger Pernille Erenbjerg og fortsætter: - Skal man samle infrastrukturen og kunder op senere er det en langt mere krævende proces. Nu kan vi komme i gang med at drive selskabet, som vi gerne vil, med det samme. Og så har det den fordel, at vi får medarbejdere med, der ellers sikkert ville have fundet på noget andet at lave. TDC har samtidig ikke været ene om at være interesseret i Comx, da der har kørt en proces oven på ejerselskabets konkurs og der har været flere, der har villet have fingrene i selskabets infrastruktur. En infrastruktur, som passer i TDC's planer.  - Når vi overvejer, om vi skal købe, så er det afgørende, at det ligger inden for vores strategiske fokusområder, og så skal virksomheden tilføje noget i forhold til de ting, vi allerede kan og den infrastruktur, vi har. Vi køber bestemt ikke op bare for at tilkøbe omsætning, siger Pernille Erenbjerg. TDC og konkurrenterne i mobilmarkedet oplevede i en lang periode, at mindre spillere gik ind på markedet, satte lave priser og til sidst blev opkøbt af en af de større aktører. Den trend blev afsluttet, da TDC købte Onfone i foråret 2011. Pernille Erenbjerg og TDC frygter dog ikke, at købet af det trængte Comx kan starte en tilsvarende trend i markedet for udbud af tv- og internet, hvis man belønner skrantende spillere med en pose penge. Mens Comx er en mindre aktør på markedet for selskaber, der har investeret i it-infrastruktur, er også nogle af de store aktører ved at blive møre. Derfor kan der komme yderligere aktivitet på markedet i forhold til opkøb fremover. - Det kører jo ikke ligefrem fremragende for mange af dem, så selvfølgeligt er der en grad af træthed. Men det er svært at forudsige, hvornår der vil ske noget. Det er klart, at nogen af virksomhederne har svært ved at få en forretning ud af det, ligesom Comx havde problemer med, siger Pernille Erenbjerg og fortsætter: - Vi er fortsat interesserede i at tale med de aktører, men det skal være en fornuftig case for os og der skal være en fornuftig prisforventning. Spillet er dog allerede gået i gang, beretter Pernille Erenbjerg. - Der er en del dialog i øjeblikket, det er vist fair at sige. For et par uger siden forlod Sydenergi Waoo!-samarbejdet og det er klart, at de resterende medlemmer nu leder efter, hvad den fremadrettede model skal være for dem. Der kan TDC være en del af løsningen, siger direktøren og fortsætter: - Det er for tidligt at spå om, hvordan det falder ud. Men der foregår meget dialog lige nu, både med os, blandt dem selv og ganske sikkert også med andre potentielle partnere. ",
        "metadata": {
            "source": "https://www.berlingske.dk/virksomheder/tdc-top-vi-koeber-ikke-op-for-sjov",
            "image_url": "https://berlingske.bmcdn.dk/media/cache/resolve/image_x_large/image/14/147771/6995742-pernille-erenbjerg-finansdirektr-i-tdc.jpg",
            "publication_time": "Tirsdag d. 26. november 2013, kl. 15.27",
            "author": null,
            "related_links": [],
            "attachments": []
        }
    }
}