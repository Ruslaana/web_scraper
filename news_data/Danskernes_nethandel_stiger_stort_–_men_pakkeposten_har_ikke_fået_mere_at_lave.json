{
    "version": "1.0",
    "document": {
        "id": "https://www_berlingske_dk/virksomheder/danskernes-nethandel-stiger-stort-men-pakkeposten-har-ikke-faaet-mere",
        "title": "Danskernes nethandel stiger stort – men pakkeposten har ikke fået mere at lave",
        "content": "Helt usædvanligt køber danskerne færre fysiske varer på nettet end tidligere – men e-handelen er alligevel vokset med 11 procent og nærmer sig niveauet før coronaepidemien. Særligt rejser er populære at købe på nettet, og i år kan der blive sat ny rekord. Det viser friske tal fra Nets, der administrerer dankortet og dermed har tæt føling med, hvor og hvordan vi svinger det. Nets har udgivet sin »E-handelsrapport« hvert år siden 2007. Den kortlægger også e-handelen i Norden ogi flere europæiske lande. Handelen på nettet herhjemme voksede i 2022 til hele 119,7 milliarder kroner. Dermed nærmer den sig de 140 milliarder kroner, som vi købte for, inden coronaepidemien satte ind og lukkede landet. En stor del – 52,3 milliarder kroner – blev sidste år brugt på at købe fysiske varer, men det er faktisk 15 procent mindre end året før, om end langt over 2019-niveauet på 49 milliarder kroner. »Den traditionelle e-handel med fysiske varer falder med 15 procent. Det er første gang, at vi ser det. Det gælder dagligvarer, tøj, som er en af de helt store kategorier,samt elektronik– altså meget af det, som vi brugte under corona og i 2022, hvor makroøkonomien så »spændende« ud. Man har skåret ned på de luksusvarer, som man godt kan undvære. Men e-handelen ligger stadig på det allerhøjeste niveau, og der blev i 2022 solgt flere fysiske varer end i 2019, så corona har klart drevet flere på nettet, og flere er blevet der,« forklarer Henriette Dunkjær Andersen, der er salgsdirektør i Nets. Tendensen er fortsat ind i 2023, hvor inflationen og de højere priser stadig presser mange. »Jeg tror dog, at vi ender på det højeste niveau til dato i 2023,« siger Henriette Dunkjær Andersen. Fra 2021 til 2022 steg salget af rejser med 68 procent, efter atdet var nærmest lig nul under nedlukningerne. Danskerne købte sidste år rejser for 47,3 milliarder kroner, hvilket er et stykke fra niveauet før coronakrisen. Rejser udgjorde tidligere halvdelen af danskernes samlede e-handel og kan stadig blive påvirket af det økonomiske pres, som mange oplever, hvis de skal vælge mellem at kunne betale mad og elregning eller at rejse. Danskerne købte charterrejser for 14,1 milliarder kroner i 2022, mens flyrejser blev fordoblet til 9,5 milliarder kroner. Hotelovernatninger voksede fra 7,4 milliarder kroner i 2021 til 9 milliarder i 2022, mens krydstogter blev næsten fordoblet til 1,9 milliarder kroner. Fra de digitale hylder er der købt streaming, koncert- og sportsbilletter og medlemskaber af fitness- og sportsklubber.Danskerne brugte 4,9 milliarder kroner på streamingtjenester(film, tv, e-bøger, lydbøger m.m.) mod 4,6 milliarder kroner i 2021 og to milliarder kroner på fitness- og sportsmedlemskaber (34 procent mere end året før), mens salget af billetter til kultur- og sportsbegivenheder steg med knap én milliard kroner til 4,3 milliarder. »Der har nok været en sult efter kulturbilletter efter to år. Og så er danskerne blevet markant bedre til at donere penge. Omsætningen til velgørenhed er vokset fra 1,2 til 1,6 milliarder kroner, og her har krigen i Ukraine sikkert spillet ind,« siger Henriette Dunkjær Andersen. Af e-handelsrapporten fremgår også, at udstyr til hus og have er steget, efter at mange byggemarkeder under coronatiden hurtigt fik omstillet, så man kunne klikke varerne i den digitale indkøbskurv og selv hente dem i det lokale varehus. Kæledyr blev også populære at have under coronarestriktionerne, hvor der var tid til at være hjemme og passe dem. Fra 2021 til 2022 er e-handelen med varer til kæledyrene steget med hele 19 procent. »Coronatiden tvang mange på nettet for at købe ind, og det har man holdt fast i. Mange af de fysiske butikker er virkelig dygtige til at udnytte mulighederne. Man kan købe varerne online og kan hente dem i en fysisk butik – eller bytte dem til det rigtige produkt. Dette vil helt klart vokse,« vurderer Henriette Dunkjær Andersen. En ny type onlinekøb sker i selve supermarkederne, hvor man kan betjene sig selv ved under indkøbene at scanne varerne ind og betale for dem ved udgangen uden at skulle stå i kø. »Dette er så småt på vej hos alle de store kæder,« siger Nets-salgsdirektøren. En positiv tendens for de danske butikker er, at kunderne faktisk går efter at købe hos dem frem for hos udenlandske. »Man vælger dansk og vil støtte lokalt. Det ser vi også i e-handelen. Det er vigtigt, at det er en dansk butik, at man kan tale med en dansk kundeservice, og at man nemt kan returnere varerne. Så mit tip til de danske netbutikker er: Skrig til himlen, at I er danske, og hvor nemt det er at bytte varerne. Og hvis man har en fysisk butik, står man virkeligt stærkt,« siger Henriette Dunkjær Andersen. Ud over at se efter E-mærket, som angiver, at netbutikken er ordentlig og redelig, er hendes tip også at se efter, om man kan bruge dankortet. »Ser man dankortlogoet, kan man være rimeligt sikker på, at butikken er dansk, for man skal være registreret i Danmark for at kunne tage imod dankort,« forklarer Henriette Dunkjær Andersen.",
        "metadata": {
            "source": "https://www.berlingske.dk/virksomheder/danskernes-nethandel-stiger-stort-men-pakkeposten-har-ikke-faaet-mere",
            "image_url": "https://berlingske.bmcdn.dk/media/cache/resolve/image_x_large/image/168/1681580/24442425-pix-mobilbetaling.jpg",
            "publication_time": "Torsdag d. 01. juni 2023, kl. 09.00",
            "author": "Thomas Breinstrup",
            "related_links": [],
            "attachments": []
        }
    }
}