{
    "version": "1.0",
    "document": {
        "id": "https://www_berlingske_dk/virksomheder/eu-ser-paa-nye-militaersatellitter-for-at-blive-fri-for-usa",
        "title": "EU ser på nye militærsatellitter for at blive fri for USA",
        "content": "EU ser på, hvordan man får opbygget sit eget, nye satellitnet, som kan levere militære efterretninger, således at man kan vriste sig fri af afhængigheden af USA. Det nye satellitnet skal kunne spore trusler som troppebevægelser og anvendes til at koordinere militære aktioner. Det militære satellitnet skalsupplere EUs øvrige satellitnettil blandt andet navigation, Galileo. »Som følge af ændringerne i den geopolitiske situation overvejer EU-Kommissionen at udvide sine satellitkapaciteter for at forbedre den geospatiale efterretningsstøtte til sikkerhed,« siger forsvars- og rumkommissær Andrius Kubiliustil den britiske finansavis Financial Times. Drøftelserne i EU kommer, efter den amerikanske præsident Donald Trumps midlertidige stop for at dele efterretninger med Ukraine som følge af den offentlige ballade under Volodymyr Zelenskyjs besøg i Washington. Her blev det klart, hvor meget europæisk forsvar er afhængig af USA. Ifølge Andrius Kubilius bliver prisen på det nye satellitnet høj. Derfor skal de 27 medlemslande beslutte, om man i en periode skal entrere med en kommerciel operatør. Her kan de bedste systemer i dag levere opdateringer hvert 30. minut på mål og militære bevægelser. EU-Kommissionen går efter et system, som netop kan foretage observationer på Jorden, men samtidig er højteknologisk og har høje datahastigheder. Det vil kræve et netværk aflavthængende satellitter. Det militære net bliver EUs fjerde, store satellitprogram. Galileo er en europæisk pendant til det amerikanske GPS-navigationssystem, men med meget større præcision, mens Copernicus er EUs vejrdatanet. Man er i gang med at opbygge Iris2, som fra 2030 gennem sine 290 satellitter skal sikre krypteret kommunikation i EU-landene og kunne anvendes af myndigheder, militæret og private kunder. Iris2er en konkurrent til den kontroversielle, amerikanske rigmand Elon Musks satellitnet, Starlink, og vil koste 79,1 milliarder kroner. Bag Iris2står luxembourgske SES, franske Eutelsat (der har danske Eva Berneke som topchef) og spanske Hispasat. Elon Musks rolle i den nye, amerikanske regering har skabt stor modvind mod hans selskaber uden for USA. Salget styrtdykker, og aktiekurserne rasler ned i elbilgiganten Tesla, som han er topchef for og storejer i, og i stadigt flere lande vil man ud af samarbejdet med Starlink. Senestforhandler den italienske regering om at aflyse en planlagt, tocifret milliardaftalemed Starlink, og Donald Trumps handelskrig mod Canada har fået canadiske delstater til atrive kontrakten med Starlink i stykker. Nu begynder også britiske abonnenter på Starlinks internetforbindelser via satellit til fjernere områder at sige op i frustration over Elon Musks politiske indblanding,skriver britiske The Guardian. »Jeg har følt mig dybt ubehagelig til mode i nogen tid, og den rolle, som han spillede i det amerikanske valg, såvel som det monopol, han har, bekymrer mig dybt,« siger således skotten Barry Nisbet. Starlink er i Storbritannien især brugt af virksomheder og privatpersoner i landområder med dårlige internetforbindelser over mobilnet og faste net. Mange, som udtrykker frustration, ser dog ingen alternativer, hvis de stadig vil have en acceptabel internetforbindelse, hvor de bor. I 2024 havde Starlink 87.000 britiske abonnenter, som betaler fra 75 pund (665 kroner) om måneden plus 299 pund (2.650 kroner) for satellitmodtagerudstyret.  ",
        "metadata": {
            "source": "https://www.berlingske.dk/virksomheder/eu-ser-paa-nye-militaersatellitter-for-at-blive-fri-for-usa",
            "image_url": "https://berlingske.bmcdn.dk/media/cache/resolve/image_x_large_vertical/image/190/1901019/24912190-eus-forsvars--og-rumkommissr-litaueren-andrius-k.jpg",
            "publication_time": "Tirsdag d. 18. marts 2025, kl. 08.29",
            "author": "Thomas Breinstrup",
            "related_links": [],
            "attachments": []
        }
    }
}