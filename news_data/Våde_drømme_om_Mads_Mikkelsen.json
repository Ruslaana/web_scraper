{
    "version": "1.0",
    "document": {
        "id": "https://www_berlingske_dk/kultur/vaade-droemme-om-mads-mikkelsen",
        "title": "Våde drømme om Mads Mikkelsen",
        "content": "Alba er helt skudt i Mads Mikkelsen. Taget med storm, ramt i hjertekulen og helt syg af forelskelse. Sådan er udgangspunktet i en ny og stærk erotisk roman \"Helt skudt i Mads Mikkelsen,\" fra den kun 19-årige norske forfatterdebutant Hedda H. Robertson. Romanen handler om en ung kvindes erotiske fantasier om en mand, hun knap nok kender. Og beretningen om hovedpersonens seksuelle besættelse sker i et frisindet sprog, som også tydeligt fremgår af følgende uddrag - så er du advaret! ”Tænker på Mads Mikkelsen fra jeg vågner om morgenen, mens jeg spiser morgenmad og er helt bedøvet af træthed. Ser ham for mig, mens jeg tager brusebad og vågner. Mens jeg smører lipgloss på læberne, og når jeg mærker dildoen glide ind og ud af skeden de sidste minutter, før jeg tager hjemmefra. Prøver at få blodcirkulationen op ved at få orgasme. Har ikke brugt dildo i flere dage. Har ikke haft lyst. Vil kun have Mads, ikke en batteridrevet erstatning i lilla gummi.” Det erotiske drama tager til i styrke i den boghandel i København, hvor Alba arbejder. Her møder hun manden, som hun kalder Mads Mikkelsen. Han går omkring og kigger på bøgerne eller køber en avis. Alba er sikker på, de flirter med hinanden. Hun har erotiske dagdrømme om ham, og håber hver dag, at han lægger mærke til hende under de korte samtaler henover disken. Dagdrømmene bliver stærkere, vildere og seksuelt eksplicitte og til sidst griber de ind i Albas liv, så hun ikke længere kan skelne mellem fantasi og virkelighed. \"Helt skudt i Mads Mikkelsen\" udkommer d. 6. maj på People’sPress.",
        "metadata": {
            "source": "https://www.berlingske.dk/kultur/vaade-droemme-om-mads-mikkelsen",
            "image_url": "https://berlingske.bmcdn.dk/media/cache/resolve/image_x_large/image/87/872350/2495261-mads-mikkelsen.jpg",
            "publication_time": "Fredag d. 23. april 2010, kl. 17.04",
            "author": "Hans Larsen",
            "related_links": [],
            "attachments": []
        }
    }
}