{
    "version": "1.0",
    "document": {
        "id": "https://www_berlingske_dk/politik/paradigmeskift-i-pet-moeder-haard-kritik-regeringen-beskyldes-for",
        "title": "»Paradigmeskift« i PET møder hård kritik. Regeringen beskyldes for masseovervågning",
        "content": "De vil kunne se, hvilke bøger du låner på biblioteket. Hvor ofte du er til lægen eller indlagt. Hvad du skriver, synes godt om og kommenterer på sociale medier. I hvilke områder du færdes. Det er blot en håndfuld eksempler på hidtil usete beføjelser, som SVM-regeringen lægger op til, at Politiets Efterretningstjeneste (PET) skal have, i et nytlovforslag, der blev sendt i høring 6. februar. PET vil med andre ord få adgang til at indsamle, sammenkøre og analysere data om alle borgere – uden begrundelse, uden mistanke om noget kriminelt og uden, at borgerne får det at vide. Forslaget får nu flere eksperter og organisationer til at fare op af stolen og advare mod betydningen for borgernes almene samfundsdeltagelse og den offentlige samtale. »Det er vores helt almindelige borgerrettigheder, der er på spil, og tilliden til det danske samfund risikerer at lide et alvorligt knæk. Det er markant mere vidtgående, end vi har set det tidligere,« siger Grit Munk, der er digitaliseringspolitisk chef i Ingeniørforeningen IDA. Hun understreger, at en del af vores demokratiske liv er, at vi undersøger, tilegner os viden og deltager i samfundets debatter, og at lovforslaget netop sætter den deltagelse under pres. Over forDRkalder politiforsker og lektor i efterretning hos Forsvarsakademiet Adam Diderichsen det for »bemærkelsesværdigt«, at man i Justitsministeriet ikke har foretaget, hvad han kalder for en demokratisk risikovurdering. »Det her er noget, der er egnet til virkelig at underminere borgernes tillid til myndighederne. Og vi ved, at der er massive demokratiske problemer ved det,« siger han til DR. Desuden sættes der spørgsmålstegn ved, om forslaget overhovedet lever op til menneskerettighederne. »Lovens betingelser er simpelthen for vage. Og det kan godt udgøre et problem. Det kan godt betyde, at forslaget ikke overholder menneskerettighederne,« siger Pernille Boye Koch, national chef hos Institut for Menneskerettigheder. Kritikken af lovforslaget har, siden det blev sendt i høring, været tiltagende. Først med historien varB.T., der blandt andet kunne fortælle, at der i forslaget også åbnes for, at PET kan få adgang til journalisters hemmelige kommunikation med kilder. Udvidelsen af PETs manøvrerum er ifølge Justitsministeriet og regeringen et resultat af, at terrortruslen mod Danmark er alvorlig, og at PET opererer i en tid med nye udfordringer qua teknologiens hastige udvikling. Udover beføjelserne til PET har regeringen præsenteret et udspil under titlen »Et trygt Danmark for alle«. Også her spiller overvågning i det danske samfund en stor rolle.Fold sammenLæs mereFoto: Nicoline Kjems-Krognos (arkiv). Derfor giver forslaget PET lov til at indsamle og analyse på »større sammenhængende datasæt«. Data som PET blandt andet kan købe gennem såkaldte datamæglere eller andre kommercielle aktører. »Det er jo principielt datasæt på hele den danske befolkning, som PET vil kunne hente ned og behandle,« fremhæver Mikele Schultz-Knudsen, der er advokat og chefkonsulent i den juridiske tænketank Justitia. Derfor anbefaler den juridiske tænketank desuden i et høringssvar, at Justitsministeriet og Folketinget forholder sig til den adfærdsændrende effekt, det kan have, når man som borger ved, at det, som man foretager sig online, samt ens personlige oplysninger vil kunne blive indhentet og analyseret af PET. »Der er en frygt for, at befolkningen begrænser sig selv. Det er et ret fundamentalt skifte,« slår han fast og tilføjer: »Man vil kunne hente store datasæt, hvor man ved, at der er en hel masse data i, som sådan set ikke er relevant for nogen konkret efterforskning, men som man bare vil behandle og finde mønstre i.« Helt specifikt er der tale om datasæt, der kan rumme personoplysninger fra cookies og lokationsdata fra apps og hjemmesider. Oplysninger, der præcist kan fortælle, hvilke hjemmesider en borger har besøgt, og hvor vedkommende fysisk har opholdt sig. Og så kan PET opbevare oplysningerne i op til 20 år. De beføjelser, nærmere bestemt adgangen til de store datasæt, som lovforslaget lægger op til, at PET skal have, har længe været forbeholdt Forsvarets Efterretningstjeneste (FE). Pernille Boye Koch pointerer i den forbindelse, at FEs arbejde i langt højere grad er centreret uden for Danmarks grænser. Modsat PET. Hun kalder det for et »paradigmeskift« i efterretningstjenestens måde at arbejde på og tilføjer, at retsgarantierne i samme ombæring bør skærpes – igen for ikke at være på kant med menneskerettighederne Mikele Schultz-Knudsen lægger vægt på, at man hos den juridiske tænketank Justitia godt kan forstå, at PET skal have lov til at arbejde analysebaseret. »Men der mangler nogle bedre retsgarantier for borgerne. Lige nu får PET meget frie hænder til at indsamle de data, de selv finder interessante,« siger han. I et skriftligt svar på kritikken af lovforslaget understreger justitsminister Peter Hummelgaard (S), at PET ikke vil få adgang til – og heller ingen interesse har i – at følge med i alle danskeres private kommunikation eller færden. »Med lovforslaget er der lagt op til, at behandlingen af større sammenhængende datasæt alene kan foregå inden for nogle snævert fastsatte rammer. Og at enhver form for behandling af oplysninger i datasæt fokuseret på enkeltpersoner skal foregå efter de fuldstændig samme regler, som gælder i dag,« lyder det. Han betoner, at den teknologiske og samfundsmæssige udvikling påvirker PETs arbejdsbetingelser. »Det medfører et behov for, at vi løbende ser på, om PET har de rigtige arbejdsredskaber,« lyder det videre. Peter Hummelgaard (S) skriver desuden, at tilsynet med PET er tilstrækkeligt robust, og at der ifølge ham er »den rigtige balance«. Ministeriet oplyser, at man på nuværende tidspunkt er i gang med at behandle høringssvar for at se på, om de samlet set giver anledning til justeringer i lovforslaget. Og at det er ministeriets vurdering, at den foreslåede ordning i lovforslaget kan gennemføres inden for rammerne af Danmarks internationale forpligtelser, herunder Den Europæiske Menneskerettighedskonvention. Du kan læse ministerens fulde svar i faktaboksen. FAKTADet fulde svar fra justitsminister Peter Hummelgaard (S)I et skriftligt svar til Berlingske svarer justitsminister Peter Hummelgaard (S) følgende:»Den teknologiske og samfundsmæssige udvikling påvirker PET’s arbejdsbetingelser. Det medfører et behov for, at vi løbende ser på, om PET har de rigtige arbejdsredskaber. Det lovforslag, der blev sendt i høring i februar, har blandt andet til formål at sikre, at der er klare retlige rammer for PET’s mulighed for at arbejde med større mængder af data. Det kan være afgørende for at opdage potentielle terror-, sabotage- eller spionagetrusler i tide.Lovforslaget skal ses i tæt sammenhæng med den væsentlige styrkelse af tilsynet med efterretningstjenesterne, som Folketinget vedtog sidste år. For det er klart, at det er helt centralt, at vores efterretningstjenester har de rigtige arbejdsredskaber. Men det er mindst lige så centralt, at de juridiske rammer omkring arbejdsredskaberne og tilsynet med PET er tilstrækkeligt robuste, og at der er den rigtige balance. Det mener jeg er tilfældet. Både med det lovforslag, der nu har været i høring. Og med den styrkelse af tilsynet med PET, vi vedtog sidste år.Med lovforslaget er der lagt op til at, behandlingen af større sammenhængende datasæt alene kan foregå inden for nogle snævert fastsatte rammer. Og at enhver form for behandling af oplysninger i datasæt fokuseret på enkeltpersoner skal foregå efter de fuldstændig samme regler, som gælder i dag. PET kommer altså ikke til at få adgang til – og har heller ingen interesse i – at følge med i alle danskeres private kommunikation eller færden.Jeg er desuden enig i, det er vigtigt at beskytte oplysninger, der kan afsløre journalisters kilder. Derfor indeholder lovforslaget også en særlig beskyttelse af journalisters kommunikation med kilder.«FOLD UD I et skriftligt svar til Berlingske svarer justitsminister Peter Hummelgaard (S) følgende: »Den teknologiske og samfundsmæssige udvikling påvirker PET’s arbejdsbetingelser. Det medfører et behov for, at vi løbende ser på, om PET har de rigtige arbejdsredskaber. Det lovforslag, der blev sendt i høring i februar, har blandt andet til formål at sikre, at der er klare retlige rammer for PET’s mulighed for at arbejde med større mængder af data. Det kan være afgørende for at opdage potentielle terror-, sabotage- eller spionagetrusler i tide. Lovforslaget skal ses i tæt sammenhæng med den væsentlige styrkelse af tilsynet med efterretningstjenesterne, som Folketinget vedtog sidste år. For det er klart, at det er helt centralt, at vores efterretningstjenester har de rigtige arbejdsredskaber. Men det er mindst lige så centralt, at de juridiske rammer omkring arbejdsredskaberne og tilsynet med PET er tilstrækkeligt robuste, og at der er den rigtige balance. Det mener jeg er tilfældet. Både med det lovforslag, der nu har været i høring. Og med den styrkelse af tilsynet med PET, vi vedtog sidste år. Med lovforslaget er der lagt op til at, behandlingen af større sammenhængende datasæt alene kan foregå inden for nogle snævert fastsatte rammer. Og at enhver form for behandling af oplysninger i datasæt fokuseret på enkeltpersoner skal foregå efter de fuldstændig samme regler, som gælder i dag. PET kommer altså ikke til at få adgang til – og har heller ingen interesse i – at følge med i alle danskeres private kommunikation eller færden. Jeg er desuden enig i, det er vigtigt at beskytte oplysninger, der kan afsløre journalisters kilder. Derfor indeholder lovforslaget også en særlig beskyttelse af journalisters kommunikation med kilder.«",
        "metadata": {
            "source": "https://www.berlingske.dk/politik/paradigmeskift-i-pet-moeder-haard-kritik-regeringen-beskyldes-for",
            "image_url": "https://berlingske.bmcdn.dk/media/cache/resolve/image_x_large_vertical/image/191/1911075/24930685-justitsminister-peter-hummelgaard.jpg",
            "publication_time": "Søndag d. 13. april 2025, kl. 08.21",
            "author": "Ditte-Marie Sandberg",
            "related_links": [],
            "attachments": []
        }
    }
}