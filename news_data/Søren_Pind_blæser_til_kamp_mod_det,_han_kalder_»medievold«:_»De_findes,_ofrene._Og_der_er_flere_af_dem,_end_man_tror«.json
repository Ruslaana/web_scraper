{
    "version": "1.0",
    "document": {
        "id": "https://www_berlingske_dk/kommentatorer/soeren-pind-blaeser-til-kamp-mod-det-han-kalder-medievold-de-findes",
        "title": "Søren Pind blæser til kamp mod det, han kalder »medievold«: »De findes, ofrene. Og der er flere af dem, end man tror«",
        "content": "Vi fik eksemplerne. I medieansvarsudvalget. På mennesker, der havde været udsat for det, jeg vil kalde medievold. Jeg kan ikke nævne dem specifikt, for de mennesker har lidt nok. Men jeg kan fortælle generelt, hvad eksemplerne var. Et eksempel var en pårørende til gidsler taget af pirater. Der var ingen skånsel. Fra medierne, vel at mærke. Og det var ikke kun de medier, vi forestiller os. Det var absolut også medier, vi ellers må tro godt om. Den pågældende blev jagtet på kryds og tværs, udsat for uhyrligheder og hans familie med. I en dødsensfarlig situation. I strid med al redelighed og, ja, god presseskik. Men hvor var kræfterne til at gå til Pressenævnet i en sådan situation? Og hvad med sagsbehandlingstiden på mange måneder? Og retraumatiseringen? Det er sagen. Et andet var endnu en pårørende til et menneske, der var blevet udsat for spektakulær voldsom kriminalitet. Den pårørende fik ingen plads til sin sorg, sin historie og sit privatliv. Hans omgangskreds blev gennemlyst, personen blev truet med, at man ville bare skrive en bestemt version, hvis vedkommende ikke gav sin. Midt i et forfærdende drama og en helt ubeskrivelig sorg. Også her var Pressenævnet og det selv at skulle påtage sig at agere helt udelukket. Værst af alt var i virkeligheden den magtesløshed, der blev beskrevet. Rettighedsløse mennesker, der blev drevet rundt i manegen, skønt der var formulerede rettigheder, de kunne påberåbe sig. Lige lidt hjalp det. De findes, ofrene. Og der er flere af dem, end man tror. For de her eksempler stammer fra de publicistiske medier. Men lægger man alt det, der foregår på de digitale medier og sider til det, inklusive influencere og bloggere, så tør jeg sige, at det er et helt nyt mediebillede. Et billede, der endda slår ihjel. Vi så i udlandet blandt andet uskyldigebegå selvmordi forbindelse med #metoo-sager, hvormedier i alle afskygninger pegede fingre ad uskyldige, der til sidst dræbte sig selv. Det er realiteten. Det var derfor, regeringen nedsatte et medieansvarsudvalg. For at se på, hvordan ofrene i den her ny verden – hvor konkurrence mellem de publicistiske medier og al resten på den digitale front har fået det hele til at gå amok – kunne få retfærdighed. Så vist er der eksempler. Men de har krav på privatlivets fred. For de har allerede betalt så rigelig en pris. Og dem, som plagede dem sidst, skal ikke plage dem igen. I en uge, hvor JP/Politikens hus regnskab viste en omsætning på fire milliarder kroner og et overskud på næsten 300 millioner, så fremstiller Danmarks mediekoncerner sig som de små, hvorimod ofrene hører vi ikke et ord om. Det er jo også vanskeligt, eftersom der for nogles vedkommende er tale om koncernernes ofre. Men hele medieansvaret er langt mere alvorligt end blot det. Langt. For der er hele den transformation, vores medieforbrug har gennemgået gennem de sidste 30 år, hvor folkestemning og sociale medier og kobbeljagt fra etablerede medier er begyndt at danse en dødedans, der dræber medieinteressen. Unge mennesker nægter at åbne eller se en avis. De vil heller ikke høre nyheder. Og når man spørger dem, så er det, fordi det altid handler om konflikt, had og vrede, kan centret for konstruktiv journalistik under Ulrik Haagerups kyndige ledelse fortælle. Det er derfor ,hele paletten fra de medieplatforme, der for nærværende reelt har sat injurielovgivningen ud af kraft, over influencere og bloggere med stor rækkevidde til de publicistiske medier har behov for, at der anvendes nye værktøjer. Og et af de værktøjer er en uafhængig ombudsmand, betalt af os alle sammen men fri som en dommer, der kan tage ofrenes parti og sikre, at de kan få retfærdighed. Der samtidig kan tage et blik på den effekt,big techog de teknologiske platforme har og løbende kan se, om der er huller i panseret, eller om det vedvarende skal være sådan, at disse formidlere helt frit kan slippe for ansvar for det, der bringes – i modsætning til de publicistiske medier. En ombudsmand, der kan tage sig af shitstorms iværksat af influenter uden sans for, hvilken skadevirkning det har – og her tage udgangspunkt i, om det påståede og bragte er i overensstemmelse med god offentliggørelsesskik. En skik, der skal have sin juridiske baggrund i normen »almindelig redelighed«. I sidste ende vil det altid være domstolene, der kan tage stilling – hvis det ønskes. Der vil ikke være en afgørelse, der ikke kan påklages til en domstol, som ombudsmanden måtte træffe i forhold til nogen. Der er behov for redelighed i den samtale, vi har med hinanden, og som påføres os. Man skal være blind for ikke at se i disse måneder og år, hvad der ellers gøres ved os. Pointen er, at en sådan funktion kan sikre, i dialog med de relevante medieudøvere og et godt tag i ofrene, at der sikres en ramme, vi kan være i. Uden at påvirke ytrings- eller trykkefriheden. Som Jyllands-Postens chefredaktør,  Marchen Neel Gjertsen, formulerede det: »Despoter udpeger ikke ombudsmænd, de lukker medier og forfølger deres journalister … Den største trussel mod mediernes rolle i det danske demokrati er ikke en medieombudsmand. Det er mediernes egen selvretfærdighed«. Søren Pind er fhv. folketingsmedlem for Venstre, fhv. minister, bestyrelsesformand samt formand for medieansvarsudvalget ",
        "metadata": {
            "source": "https://www.berlingske.dk/kommentatorer/soeren-pind-blaeser-til-kamp-mod-det-han-kalder-medievold-de-findes",
            "image_url": "https://berlingske.bmcdn.dk/media/cache/resolve/image_x_large_vertical/image/188/1884745/24881764-sren-pind-fortller-om-borgerlig-krise-og-hvorfor.jpg",
            "publication_time": "Søndag d. 02. februar 2025, kl. 08.26",
            "author": "Søren Pind",
            "related_links": [],
            "attachments": []
        }
    }
}