{
    "version": "1.0",
    "document": {
        "id": "https://www_berlingske_dk/metropol/paa-trods-af-klager-om-tis-og-smadrede-havemoebler-nu-pustes-der-atter",
        "title": "På trods af klager om tis og smadrede havemøbler: Nu pustes der atter liv i planer om Distortion på stor plads i København",
        "content": "Distortion er efterhånden blevet en kulturel institution i København. Når festen starter, indtager omkring 100.000 mennesker Københavns gader, der for en weekend bliver omdannet til en kæmpemæssig mobil festival, hvor de fester og danser. Festlighederne forløber dog ikke uden klager, og tidligere blev det bestemt, at der til juni ikke bliver afholdt nogen fest på Den Røde Plads, selvom det var tilfældet sidste år. Men nu kan det vise sig, at pladsen på Nørrebro alligevel bliver genstand for festlighederne til juni. Sagen bliver nemlig genbehandlet,fremgår det af Københavns Kommunes dagsorden. Teknik- og Miljøforvaltningen vurderer, at der kan gives tilsagn til arrangementet, hvis det bliver et såkaldt Distortion X-arrangement, skriver forvaltningen på kommunens hjemmeside. Distortion X-arrangementer er lukkede fester, hvor man opkræver betaling ved indgangene. Det betyder, at der er en grænse for, hvor mange mennesker der kan deltage i festen. Billedet er fra Distortion i 2017.Fold sammenLæs mereFoto: Thomas Lekfeldt. For at forhindre uro vurderer man, at man kan etablere indhegnede musikzoner, og man vil have et højere sikkerhedsberedskab med publikumssikkerhed og vagtkontrol ved indgangspartiet. I 2023 og 2024 blev lignende betalingsfester etableret, og her kunne man konkludere, at disse fester mindskede det publikumsmæssige pres i forhold til den åbne gadefest, hvor alle kan deltage. Dette åbner især muligheden for en fest på Den Røde Plads. Det er, på trods af at festen på Nørrebro ikke forløb problemfrit sidste år. Sidste år oplevede en lille andelsforening, der har en baggård med direkte udgang til Den Røde Plads, hvordan festen tog overhånd. Porten til baggården blev flere gange i løbet af aftenen brudt op, beretter en beboeri et klageskrift til Distortion fra sidste år. Det betød, at flere unge mennesker ifølge beboeren forvildede sig ind i den private gård, hvor de tissede i hjørnerne og ødelagde havemøbler. Dagen efter Distortion på Nørrebro i København. Billedet er tilbage fra 2017.Fold sammenLæs mereFoto: Thomas Lekfeldt. »Det her er for galt. Der er noget i vejen med organiseringen, når man inviterer så mange mennesker til fest et sted, men ikke har mandskab til at sørge for, at naboerne ikke bliver totalgeneret. Jeg synes det er for dårligt, at Distortion kan få lov til at afholde et arrangement, uden at tage ansvar for hvordan de inviterede gæster opfører sig,« lød det blandt andet fra en beboer. Da partierne på Københavns Rådhusi november stemte om mulighederne for Distortionpå pladsen i 2025, kom De Konservative blandt andet med bemærkningen, at »det vigtigt, at Distortion placeres, så det generer byens borgere mindste muligt, dette betyder, at arrangementet i så vidt muligt omfang skal placeres, så det ikke foregår foran folks soveværelsesvindue«. »Desuden er det væsentligt, at arrangørerne sikrer indsamling af skrald, renhold og efterfølgende oprydning.« Teknik- og Miljøforvaltningen i København vurderer dog, at Distortion X på Den Røde Plads ikke vil være problematisk, baseret på antallet af registrerede klager i 2023 og 2024, skriver de. Hvis Teknik- og Miljøudvalget godkender indstillingen, vil forvaltningen meddele arrangøren, at der er givet et tilsagn til afholdelse af Distortion X på Den Røde Plads i 2025.",
        "metadata": {
            "source": "https://www.berlingske.dk/metropol/paa-trods-af-klager-om-tis-og-smadrede-havemoebler-nu-pustes-der-atter",
            "image_url": "https://berlingske.bmcdn.dk/media/cache/resolve/image_x_large_vertical/image/188/1883237/24879144-gadefestivalen-copenhagen-distortion-2023-ved-lang.jpg",
            "publication_time": "Onsdag d. 29. januar 2025, kl. 09.33",
            "author": "Malthe Håkonssen",
            "related_links": [],
            "attachments": []
        }
    }
}