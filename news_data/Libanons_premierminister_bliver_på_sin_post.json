{
    "version": "1.0",
    "document": {
        "id": "https://www_berlingske_dk/internationalt/libanons-premierminister-bliver-paa-sin-post",
        "title": "Libanons premierminister bliver på sin post",
        "content": "LIBANON: Premierminister Najib Mikati er af landets præsident blevet bedt om at blive på sin post, og det agter han derfor at gøre. Det oplyser Najib Mikati efter et regeringsmøde lørdag. Udmeldingen kommer i kølvandet på en voldsom bilbombe i Beirut fredag, hvor otte personer blev dræbt. Lørdag morgen skrev den libanesiske avis, at Mikati som en konsekvens af bomben ville trække sig. Premierministeren har da også tilbudt at trække sig, men præsident Michel Sleiman har bedt ham om at blive på sin post »i en periode«. Regeringen vil dog træde tilbage »før eller siden«, siger Mikati ifølge nyhedssiden Now Lebanon. Libanons politiske opposition, »14. Marts«-alliancen, havde efter fredagens bilbombe krævet Najib Mikati og hans regerings afgang. Oppositionen med tidligere premierminister Saad Hariri beskylder Syriens præsident Bashar al-Assad for at stå bag bilbomben, der blandt andre tog livet af efterretningschef Wissam al-Hassan. Libanons regering tæller ministre fra Hizbollah, som er nært allieret med Assad-styret i Syrien. Wissam al-Hassan ledede blandt andet efterforskningen af drabet på tidligere premierminister Rafik Hariri - Saads far - hvor Hizbollah-medlemmer og det syriske styre er mistænkt for at spille en rolle.",
        "metadata": {
            "source": "https://www.berlingske.dk/internationalt/libanons-premierminister-bliver-paa-sin-post",
            "image_url": "https://berlingske.bmcdn.dk/media/cache/resolve/image_x_large/image/59/598531/5731744-najib-mikati.jpg",
            "publication_time": "Lørdag d. 20. oktober 2012, kl. 14.23",
            "author": null,
            "related_links": [],
            "attachments": []
        }
    }
}