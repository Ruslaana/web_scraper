{
    "version": "1.0",
    "document": {
        "id": "https://www_berlingske_dk/indland/nyt-forslag-skal-begraense-koebenhavnske-folkeskoleelevers-onlinechat",
        "title": "Nyt forslag skal begrænse københavnske folkeskoleelevers onlinechat",
        "content": "Mængden af grove beskeder, som elever modtager fra andre elever over Teams, har taget overhånd. Det mener Børne- og Ungdomsudvalget i Københavns Kommune. Derfor har udvalget nu fremstillet et medlemsforslag, som skal begrænse københavnske folkeskoleelevers lige nu uhindrede kommunikation over Microsoft Teams. Forslaget kommer, efter flere medier har sat fokus på, at børn bliver mobbet online af andre københavnske skolebørn over Teams. DR fortæller blandt andetom en niårig skoledreng på Guldberg Skole i København, der modtog trusler om vold over skolens Teams-chat. Han er for ung til at være på sociale medier, så derfor er skolens Teams-chat det eneste sted, hvor drengen kan modtage onlinebeskeder. »Jeg kommer til din skole på mandag og fucker dig op,« lyder en af truslerne. Beskeden kom fra en ældre dreng fra en anden skole. Men fordi man kan oprette gruppechats på Teams, der også indeholder medlemmer fra andre skoler i København, er det muligt at modtage mobbebeskeder fra skolebørn, man aldrig har mødt i virkeligheden. Og det vil Børne- og Ungdomsudvalget fremover have standset. Forslaget skal vendes til det næste udvalgsmøde 6. december.",
        "metadata": {
            "source": "https://www.berlingske.dk/indland/nyt-forslag-skal-begraense-koebenhavnske-folkeskoleelevers-onlinechat",
            "image_url": "https://berlingske.bmcdn.dk/media/cache/resolve/image_x_large/image/173/1734854/24569457-arkiv-frikvarter-i-skolegrden-p-christianshavn.jpg",
            "publication_time": "Torsdag d. 09. november 2023, kl. 21.49",
            "author": "Anna Sofie Laue",
            "related_links": [],
            "attachments": []
        }
    }
}