{
    "version": "1.0",
    "document": {
        "id": "https://www_berlingske_dk/internationalt/sort-dreng-ringede-paa-forkert-doer-i-kansas-city-og-blev-skudt",
        "title": "Sort dreng ringede på forkert dør i Kansas City og blev skudt",
        "content": "En mand fra Kansas City er mandag blevet sigtet for to forhold efter en skudepisode mod en teenager, der ringede på ved det forkerte hus, da han skulle hente sine yngre søskende. 16-årige Ralph Yarl, der er sort, blev skudt i hovedet og i armen torsdag aften. Han er siden blevet behandlet og udskrevet fra et hospital. Yarl ringede ved en fejl på døren hos den 84-årige mand, der er sigtet i sagen. »Jeg kan sige til jer, at der er en racemæssig komponent i sagen,« siger Zachary Thompson, der er anklager i Clay County i den amerikanske delstat Missouri. Den 84-årige er sigtet for overlagt overfald og en bevæbnet kriminel handling. Hændelsen har ført til demonstrationer de seneste to dage i Kansas City. Demonstranter samledes ved den 84-åriges hus, hvor de har råbt slagord som »sorte liv er under angreb« og »stå op, kæmp tilbage«, viser videoer på internettet. »Intet barn skal leve i frygt for at blive skudt for at ringe på den forkerte dørklokke,« har USAs vicepræsident, Kamala Harris, skrevet på det sociale medie Twitter. Den 84-årige blev anholdt og var i politiets varetægt i 24 timer, hvorefter han blev løsladt. Næste skridt i sagen er afhøring af Ralph Yarl og indsamling og analyse af kriminaltekniske beviser. Ralph Yarls families advokat, Ben Crump, forlangte mandag, at den 84-årige blev anholdt og sigtet for drabsforsøg på Yarl. Den 16-årige beskrives som en glimrende elev og et musikalt talent af sin skole. Missouri har en lov, der tillader husejere at bruge fysisk magt for at forsvare sig mod nogen, der trænger ind i deres hjem. Loven siger, at en person ikke må bruge dødbringende metoder, medmindre de har en rimelig grund til at tro, at det er nødvendigt for dem at beskytte sig selv eller en anden person mod død eller alvorlig tilskadekomst. /ritzau/Reuters ",
        "metadata": {
            "source": "https://www.berlingske.dk/internationalt/sort-dreng-ringede-paa-forkert-doer-i-kansas-city-og-blev-skudt",
            "image_url": "https://berlingske.bmcdn.dk/media/cache/resolve/image_x_large/image/166/1667364/24403730-kansas-city-teen-shot---202304.jpeg",
            "publication_time": "Tirsdag d. 18. april 2023, kl. 00.47",
            "author": null,
            "related_links": [],
            "attachments": []
        }
    }
}