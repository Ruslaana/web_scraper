{
    "version": "1.0",
    "document": {
        "id": "https://www_berlingske_dk/gastronomi/efter-3-aar-med-voksevaerk-lukker-gourmetbageri-for-at-renovere-der-er",
        "title": "Efter »3 år med vokseværk« lukker gourmetbageri for at renovere. Der er bare én ting, de glemmer at fortælle",
        "content": "Hvis du i weekenden henter dit morgenbrød hos Collective Bakery, skal du de kommende uger se dig om efter et nyt bageri. Det københavnske gourmetbageri på Nørrebrogade holder nemlig lukket for at renovere bageriproduktionen. Men når de åbner igen, skal du måske se dig for en ekstra gang. Renoveringen er nemlig ikke blot et forsøg på at gøre en god forretning endnu bedre. Nej, årsagen skal også findes i enkontrolrapportfra Fødevarestyrelsen. I slutningen af marts tikkede en ekstra kontrolrapport fra styrelsen ind. Her fulgte Fødevarestyrelsen op på etkontrolbesøg i februar, som blandt andet endte med et bødeforlæg på 20.000 kroner, efter at styrelsen havde konstateret »massive sorte belægninger af formodet skimmelvækst«. Under det ekstra kontrolbesøg var disse forhold imidlertid ikke blevet bragt i orden. I rapporten konstateres der »belægninger af formodet skimmelvækst« i blandt andet produktionslokalet, ligesom der på et stykke af væggen, »som er delvist skjult af stort kølerum«, ses »massive belægninger af formodet skimmelvækst«. Til trods for, at Fødevarestyrelsen bemærker, at Collective Bakery har forsøgt at holde væksten nede, endte kontrolbesøget med en sur smiley og en politianmeldelse. Dog lovede Collective Bakery at lukke ned for virksomheden i en periode for at få styr på skimmelsvampen. Og det er altså det, bageriet gør nu. Det fremgår dog ikke af bagerietsInstagram-side, hvor forklaringen lyder en smule anderledes. »3 år med vokseværk giver nu anledning til at renovere i vores bageriproduktion,« skriver bageriet i et opslag.  A post shared by Collective Bakery (@collectivebakerycph) Intet sted fremgår det, at man har været nødsaget til det efter et besøg af Fødevarestyrelsen. Hos Collective Bakery forklarer Ditte Laursen, der er head of production, at problemet med skimmelsvamp er taget til i takt med, at produktionen er vokset. »Det er et større projekt at bringe det i orden,« siger hun i et interview med Berlingske. Bygningen, som bageriet ligger i, er fredet. Derfor er det ikkebarelige sådan at gå til. Ud over den renovering, som er sat i gang, har Collective Bakery dog også sikret, at der kommer mere ventilation, påpeger Ditte Laursen. Er det på grund af det her problem, at I renoverer nu? »Ja, det er for at komme til. Problemet er på en del af vores bagvæg, hvor vores kølerum er normalt. Det er ikke så tilgængeligt.« Noget, der ikke fremgår af opslaget på sociale medier. Fortjener jeres kunder ikke at vide, at der er skimmelsvamp hos jer? »Det kan de sagtens vide. Det står i vores vindue.« Men hvorfor er I ikke ærlige om det på Instagram? »Det er ikke, fordi vi ikke vil være ærlige. Det forstår jeg ikke.« Hvis det er grunden til, at I renoverer, hvordan kan det så være, at I ikke skriver det i jeres opslag? »Altså, du mener, at grunden til, at vi renoverer, udelukkende er, at vi har skimmelsvamp?« Det lød i hvert fald, som om I har valgt at renovere nu for at få det bragt i orden? »Vi har et større renovationsprojekt, og en del af det er denne her væg. Men det er ikke den eneste ting. Det er også bare at se på vores produktion efter de her år, hvor vi har været i gang, og så evaluere. Hvad kan vi gøre bedre? Hvad har vi ikke tænkt på i starten?« Hvorfor skriver I så ikke, at det blandt andet er på grund af det her problem, at I renoverer? »Det ved jeg ikke. Det blev nok bare meget langt. Jeg tænker, at folk godt ved det, fordi de kan læse Fødevarestyrelsens rapport.« Er det en troværdig kommunikation over for jeres kundebase? »Ja, det synes jeg.« Så I skylder ikke kunderne at oplyse det? »Altså, det er ikke, fordi folk ikke må have denne her viden. Det må de meget gerne. Vores kunder ved det godt. De, der kommer, snakker vi også med. Der er jo en sur smiley i vores vindue. Men at vi renoverer, hænger ikke 100 procent sammen med, at vi har det her problem. Det er en del af det.« ",
        "metadata": {
            "source": "https://www.berlingske.dk/gastronomi/efter-3-aar-med-voksevaerk-lukker-gourmetbageri-for-at-renovere-der-er",
            "image_url": "https://berlingske.bmcdn.dk/media/cache/resolve/image_x_large/image/178/1783776/24679421-collective-bakery-er-en-undergren-af-the-coffee-co.jpg",
            "publication_time": "Torsdag d. 11. april 2024, kl. 18.28",
            "author": "Albert Søgaard Thomsen",
            "related_links": [],
            "attachments": []
        }
    }
}