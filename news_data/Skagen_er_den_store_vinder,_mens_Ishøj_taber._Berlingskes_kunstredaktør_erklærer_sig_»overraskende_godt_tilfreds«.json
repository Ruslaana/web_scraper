{
    "version": "1.0",
    "document": {
        "id": "https://www_berlingske_dk/kunst/skagen-er-den-store-vinder-mens-ishoej-taber-berlingskes-kunstredaktoer",
        "title": "Skagen er den store vinder, mens Ishøj taber. Berlingskes kunstredaktør erklærer sig »overraskende godt tilfreds«",
        "content": "Det er dem, der passer på vores største skatte. Og fortæller vores historie. Men i mange år har danske museer sejlet i et kaos af bureaukrati og uigennemsigtighed. Men nu er der lys forude. Det er simpelthen lykkedes kulturministeren at lande en reform, som giver mening. Der er selvfølgelig både vindere og tabere i reformen, som regeringen og et stort set enigt folketing præsenterede torsdag. Men til forskel fra stemningen i december 2023, da det første udkast blev fremlagt, er der hverken gråd eller tænders gnidsel at spore i den danske museumsverden. Stort set hele vejen rundt i kulturlivet bliver der nikket forsigtigt og sagt pæne ord om reformen. Der har tydeligvis været mange samtaler mellem museerne og Christiansborg i de forløbne fem måneder, og stemningen lige her efter offentliggørelsen virker mest som »gyng nu ikke med båden«. Alle holder vejret og sidder musestille, har man indtryk af. Arbejdermuseet er den store vinder i den nye reform og går fra 5,5 til 12,8 millioner kroner i årlig støtte.Fold sammenLæs mereFoto: Mathias Eis. At det langt om længe er lykkedes at få lavet en gennemgribende museumsreform, er en stor triumf for kulturminister Jakob Engel-Schmidt. Siden amterne blev nedlagt med kommunalreformen i 2007, har museumsområdet været præget af roderi og tilfældigheder. Der har ikke været klare og transparente regler for, hvad der udløste hvilken slags tilskud, og der har været meget store regionale forskelle på den støtte, museerne fik fra staten. Det kan undre, at ni forskellige kulturministre siden 2007 ikke har formået at få gjort noget ved den misere. Museerne i Danmark er naturligvis vigtige af alle de grunde, vi remser op i skåltalerne: De vogter vores historie, fortæller os hvem vi er, udvider vores horisont, styrker dannelsen og sammenhængskraften og alt det andet gode, vi harbrug for,ligesom levertran. Samtidig har man dog også indtryk af, at der nogle steder er lidt for mange museer, der får lidt for lidt ud af det. Som bare ligger dér med støvede montrer og bulede plancher fra 1960erne, og som ikke rigtig gør noget for at formidle andet end en løncheck til de ansatte. Alt det bliver der rådet bod på nu, med enkle klare regler for, hvordan man opnår en statsanerkendelse, og med – forhåbentlig – nogle lige så klare regler for, hvad der udløser et tilskud. Regler, der blandt andet lægger vægt på besøgstal og omsætning og den slags »kommercielle« ting, hvilket i december fik nogle museumsfolk til at automatfnyse. En uforståelig reaktion her i 2020erne, hvor der ikke burde være noget som helst odiøst i at blive bedt om at tænke på kunderne. Det virker dog, som om selv de rasende museumsdirektører er faldet til ro her ved den endelige lancering. De fleste er klar til at tage udfordringerne op, siger de, og det hjælper da også, at området generelt får tilført flere penge. Der er heller ikke udsigt til de store katastrofer, når man kigger hen over »før« og »efter«-listen over fremtidige tilskud til landets statsanerkendte museer. Blandt de store vindere er Skagens Museum, der får tredoblet sin støtte, hvilket da også virker både tiltrængt og retfærdigt. Museet vogter over skagensmalernes store skat, og i betragtning af, at den periode helt uden konkurrence er den folkeligt mest populære i dansk kunsthistorie, virker det sært, at museet har kunnet klare sig med et tilskud på 1,9 millioner indtil nu. En anden stor vinder er Arbejdermuseet, hvis tilskud stiger fra 5,5 millioner til 12,8. Det virker straks mere mærkeligt. Især da reformen lægger op til, at det er museernes samlinger, der er hjørnestenen i vurderingen af deres kvalitet, og der forestiller jeg mig ikke, at Arbejdermuseets samling af gamle Madam Blå-kaffekander og antikke murskeer har en særlig høj værdi. Men det er måske bare Socialdemokraten Mogens Jensen, der er god til at forhandle? En stor taber i hovedstadsområdet er kunstmuseet Arken i Ishøj, der går fra næsten 35 millioner til 28,2. Det bliver hårdt for museets relativt nyudnævnte direktør, Marie Nipper, at hente de penge ind, men på den anden side virker det også mærkeligt, at Arken hidtil har fået stort set samme tilskud som Louisiana, som har mere end dobbelt så mange besøgende. Det store flagskib i Humlebæk står også til at miste et par millioner, men med sin størrelse og status i den internationale kunstverden er det nok noget, Poul Erik Tøjner og hans medarbejdere godt kan hente ind på gyngerne. Som nogle har nævnt, kan man undre sig over, at reformen ikke lægger op til at honorere de museer, der har mange »digitale besøgende«. Louisiana Channel for eksempel har tusindvis af brugere hver eneste uge, men reformen gør intet for at honorere og dermed opmuntre sådan en indsats, og det er en mangel. Når man ser bort fra dén lille fejl, der forhåbentlig bliver udbedret, virker reformen alt i alt overraskende balanceret, og den vil forhåbentlig være med til at give en ny og tiltrængt dynamik til hele den danske museumsverden. Museumsdirektørerne har nu nogle helt klare mål at sigte efter: Det er nemt at se, hvad der skal til for at blive et statsanerkendt museum, og – vigtigt – det bliver nu også muligt at miste sin status som statsstøttet museum, hvis man opfører sig helt umuligt. Personligt elsker jeg museer af stort set enhver slags, så her fra dette skrivebord hilser jeg reformen velkommen og ønsker alle landets museumsdirektører god arbejdslyst. ",
        "metadata": {
            "source": "https://www.berlingske.dk/kunst/skagen-er-den-store-vinder-mens-ishoej-taber-berlingskes-kunstredaktoer",
            "image_url": "https://berlingske.bmcdn.dk/media/cache/resolve/image_x_large/image/179/1796377/24706637-arkens-direktr-marie-nipper-fr-travlt-ved-bill.jpg",
            "publication_time": "Fredag d. 17. maj 2024, kl. 14.37",
            "author": "Holger Dahl",
            "related_links": [],
            "attachments": []
        }
    }
}