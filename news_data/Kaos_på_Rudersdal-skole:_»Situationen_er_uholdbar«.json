{
    "version": "1.0",
    "document": {
        "id": "https://www_berlingske_dk/samfund/kaos-paa-rudersdal-skole-situationen-er-uholdbar",
        "title": "Kaos på Rudersdal-skole: »Situationen er uholdbar«",
        "content": "I går kunne børnene på Vangeboskolen i Holte pakke penalhus og skolebøger sammen allerede ved frokosttid. For klokken 12 blev alt undervisning nedlagt, da medarbejdere og ledelse skulle have krisemøde med et altoverskyggende punkt på dagsordenen: Hvordan stopper vi blødningen fra lærerværelset? De sidste to år har folkeskolen i Holte nemlig været ramt af en regulær lærerflugt. Fra skoleåret 2013/14 og frem har 18 lærere, eller hvad der svarer til 34 pct. af lærerstaben, sagt op. Tager man omsætningen af tidsbegrænsede vikarer og pensionerede medarbejdere med i regnskabet, er der ifølge kommunens opgørelse tale om en udskiftning af 27 lærere, svarende til 75 pct.Til sammenligning forlod kun i alt syv lærere skolen i hele 2012 og 2013.  Det har efterladt Vangeboskolen i et kaos af vikarer og skiftende medarbejdere, og forældrene er frustrerede og bekymrede over deres børns skolegang. »Min søns 6. klasse har på et halvt år haft fire forskellige fransklærere og stort set samme omsætning i engelsk og matematik. Og i min datters 4. klasse har den meget højt skattede dansklærer lige sagt op. Vi føler os som forældre fuldstændigt magtesløse,« fortæller Helle Holst, der er mor til to børn på skolen.  I sidste uge sendte hun og en række andre forældre et brev til den kommunale ledelse i Rudersdal Kommune med budskabet om, at tillidsforholdet mellem forældre og skoleledelse er blevet brudt. Frustrationen består først og fremmest i, at skolen har valgt at indføre en aldersintegreret undervisning oven i folkekolereformen, uden at der ifølge forældrene er nogen evidens for, at det skulle gøre undervisningen bedre. »Forældrene har intet imod skolereformen. Men vi mener, at man skulle bruge kræfterne på at implementere den ordentligt i stedet for at iværksætte et aldersintegreret projekt oveni,« fastslår Helle Holst. En stor del af de lærere, der har sagt op, er blevet ansat på andre folkeskoler, der ligeledes er omfattet af folkeskolereformen. Det er derfor misvisende at give reformen skylden alene, mener Helle Holst:»Men situationen er efterhånden så uholdbar, at vi – og flere andre forældre – har overvejet at tage vores børn ud af skolen. Selv om vi faktisk er er rigtig glade for den.«  På gårsdagens møde med lærerne og efterfølgende skolebestyrelsesmøde blev man enige om at styrke samarbejdet på skolen. »Vi har bl.a. nedsat en arbejdsgruppe med repræsentanter fra ledelse, lærere og pædagoger, som skal se på, hvordan vi igennem konkrete tiltag kan styrke forholdene på Vangeboskolen og føre skolen videre i en positiv ånd,« siger skoleleder på Vangboskolen, Jesper Wass Hansen, i en pressemeddelelse, hvor forældrene også får lovning på at blive indkaldt til møde i løbet af tre uger.",
        "metadata": {
            "source": "https://www.berlingske.dk/samfund/kaos-paa-rudersdal-skole-situationen-er-uholdbar",
            "image_url": "https://berlingske.bmcdn.dk/media/cache/resolve/image_x_large/image/16/163559/8253650-rudersdal-krisemde-p-skole-med-massiv-lrerflugt.jpg",
            "publication_time": "Mandag d. 02. februar 2015, kl. 22.30",
            "author": "Thue Ahrenkilde Holm",
            "related_links": [],
            "attachments": []
        }
    }
}