{
    "version": "1.0",
    "document": {
        "id": "https://www_berlingske_dk/politik/haves-ungdomsuddannelser-soeges-politiske-ambitioner",
        "title": "Haves: Ungdomsuddannelser Søges: Politiske ambitioner",
        "content": "Regeringens udspil til en reform af erhvervsuddannelserne forslår som en skrædder i helvede. Beregninger fra DEA viser, at 10.000 flere unge – allerede fra næste år – skal vælge erhvervsskolerne for at imødekomme efterspørgslen efter faglært arbejdskraft. Det længe ventede regeringsudspil til en erhvervsuddannelsesreform er desværre ikke tilstrækkeligt ambitiøst. Regeringens målsætning om, at 25 pct. af de unge i 2020 skal starte på en erhvervsuddannelse direkte efter folkeskolen, dækker ganske enkelt ikke den forventede efterspørgsel. Ifølge Arbejder­bevægelsens Erhvervsråd vil der i 2020 mangle 32.000 faglærte. Hvis prognoserne holder stik, kræver det væsentligt flere unge på erhvervsuddannelserne end regeringens målsætning – allerede fra næste år. I sommeren 2013 begyndte 19 pct. af folkeskolens afgangselever på en erhvervsuddannelse. Det svarer til 12.500 personer. Beregninger fra DEA viser, at der fra 2014 er behov for yderligere 10.000 elever – om året – hvis virksomhedernes behov for faglærte i 2020 skal opfyldes. Det kræver, at 34 pct. af afgangseleverne vælger en erhvervsuddannelse fra næste år – forudsat, at optaget til erhvervsuddannelserne blandt de elever, der ikke kommer direkte fra folkeskolen, holdes konstant. Det fremtidige behov for faglærte er så markant, at vi skal skrue på alle håndtag for at vende udviklingen. Egentlig ser vi gerne et helt nyt system. Indtil det er virkelighed, kan adgangskrav til såvel erhvervsskolerne som gymnasiet være en af løsningerne, der kan vende elevstrømmen fra det stadigt mere populære almene gymnasium (STX), der i dag optager hele 48 pct. direkte fra folkeskolen.­ I DEA har vi ikke lagt os fast på bestemte karakterkrav i dansk og matematik. Meget tyder på, at det først og fremmest er vigtigt at kombinere karakterkrav med motivation. Man kan meget, hvis man brændende ønsker det og er villig til at arbejde for det. Hvis man ser på, hvad regeringens forslag om et karakterkrav på 2 vil betyde for de gymnasiale uddannelser, så vil det udelukke én pct. af eleverne fra at blive optaget. Det er næppe et tilstrækkeligt værktøj, når op mod ti pct. af en studenterårgang ikke kommer videre i uddannelsessystemet og ender som ufaglært arbejdskraft, og når yderligere 18 pct. ender med en erhvervsuddannelse ti år efter, at studenterhuen er i hus. Det er spild af menneskelige og økonomiske ressourcer, og vi kan ikke som samfund leve med, at så mange unge går forkert i ungdomsuddannelsessystemet.Hvis man skal stille krav om karaktergennemsnit – hvad der kan være mange gode grunde til – må politikerne have mod til at stille krav, som er reelt retningsgivende, og som sender klare signaler til de unge om, hvilken faglighed de gymnasiale uddannelser kræver, og hvilke videreuddannelsesmuligheder de reelt giver. Hvor snittet skal ligge, må bero på en drøftelse mellem faglige eksperter og politikere. Én ting er sikkert: 2 i dansk og matematik er helt utilstrækkeligt. Alle sten skal vendes Alle sten bør vendes. Ville vi opfinde det system, vi har i dag, hvis ikke det fandtes i går? Næppe. Det er derfor, DEA har nedsat en ungdomsuddannelseskommission, der skal kulegrave systemet og tegne et nyt, der er i øjenhøjde med den nye generation af unge og samtidig er attraktivt for de danske virksomheder.­ Vi har mere end nogensinde brug for at sende et klart signal til de unge om, at fundamentet for det gode liv kan skabes mange steder i ungdomsuddannelsessystemet. Misser vi chancen for en samlet reform, risikerer vi at ende i en situation, hvor der er langt imellem de gode praktikpladser, videre­­uddannelsesmuligheder og meningsfulde job.­",
        "metadata": {
            "source": "https://www.berlingske.dk/politik/haves-ungdomsuddannelser-soeges-politiske-ambitioner",
            "image_url": "https://berlingske.bmcdn.dk/media/cache/resolve/image_x_large/image/97/974146/6903746-19poloerestadjpg.jpeg",
            "publication_time": "Fredag d. 18. oktober 2013, kl. 22.30",
            "author": null,
            "related_links": [],
            "attachments": []
        }
    }
}