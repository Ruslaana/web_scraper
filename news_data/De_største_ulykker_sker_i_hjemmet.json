{
    "version": "1.0",
    "document": {
        "id": "https://www_berlingske_dk/filmanmeldelser/de-stoerste-ulykker-sker-i-hjemmet",
        "title": "De største ulykker sker i hjemmet",
        "content": "Simon (Jason Bateman) og Robyn (Rebecca Hall) vil begynde på en frisk i Los Angeles. Efter en mislykket graviditet i Chicago, der har gjort Robyn skrøbelig. På første shoppingtur møder de Simons gamle skolekammerat Gordo (Joel Edgerton), der klæber sig lidt til dem. Simon tøver med at tage den gamle forbindelse op, mens Robyn er mere åben. Snart driver den mærkelige, kejtede mand en kile ind i parforholdet, og gamle hemmeligheder vælter frem.  »The Gift« er som spændingsfilm gaven, der bliver ved med at give, rodfæstet som den er i virkeligheden og ikke et eller andet overnaturligt. På opløbsstrækningen bliver filmen måske nok lige til den overforklarende side, men alt i alt er den, på trods af at være amerikansk, holdt i et langt, sejt afdæmpet spændingsgys, som jeg ikke har set siden John Schlesingers »En fremmed flytter ind« (1990).  Joel Edgerton, der spiller hovedrollen, har også skrevet og instrueret, og den australske skuespiller folder sig hermed ud som et regulært multi­talent. Hvad:»The Gift«.Hvem: Instruktør: Joel Edgerton. Medvirkende: Joel Edgerton, Jason Bateman, Rebecca Hall.Hvor: Premiere i går i bl.a. København, Holbæk, Aarhus, Odense og Aalborg.",
        "metadata": {
            "source": "https://www.berlingske.dk/filmanmeldelser/de-stoerste-ulykker-sker-i-hjemmet",
            "image_url": "https://berlingske.bmcdn.dk/media/cache/resolve/image_x_large/image/28/288037/10753608-the_gift.jpeg",
            "publication_time": "Torsdag d. 24. september 2015, kl. 22.30",
            "author": "Jacob Wendt Jensen",
            "related_links": [],
            "attachments": []
        }
    }
}