{
    "version": "1.0",
    "document": {
        "id": "https://www_berlingske_dk/internationalt/over-40-er-kvaestet-ved-sammenstod-pa-jerusalems-hellige-hoj",
        "title": "Over 40 er kvæstet ved sammenstød på Jerusalems hellige høj",
        "content": "Der er torsdag eftermiddag nye sammenstød mellem palæstinensere og israelsk politi ved Jerusalems hellige steder. Urolighederne brød ud, kort efter at flere tusinde troende var strømmet ind på Haram al-Sharif, der blandt jøder kendes som Tempelbjerget. Det var første gang i to uger. Den palæstinensiske hjælpeorganisation Røde Halvmåne oplyser, at 46 palæstinensere og israelere er kvæstet inde på den hellige høj. Sammenstødene kommer, efter at Israel i løbet af natten til torsdag fjernede en række afspærringer og sikkerhedstiltag. Blandt andet metaldetektorer, som har ophidset mange palæstinensere. Der er også fjernet overvågningskameraer, som var opsat i sidste uge.  Afspærringen har i to uger ført til sammenstød. Mange palæstinensere har i stedet valgt at bede uden for det hellige område i Jerusalems gamle bydel. Den omstridte høj er hellig for både muslimer og jøder. Her ligger de to moskéer al-Aqsa og Klippemoskeen. Al-Aqsa regnes som et af islams allerhelligste steder. Men på højen lå der indtil år 70 jødernes store tempel. Det blev styrtet i grus af romerne og førte til den mange århundreder lange jødiske flugt. Under Seksdageskrigen i 1967 erobrede Israel hele Jerusalem og Vestbredden. Den ene massive væg fra det gamle tempel blev blotlagt. Den er kendt som Grædemuren og er troende jøders vigtigste samlingssted.  ritzau/AFP",
        "metadata": {
            "source": "https://www.berlingske.dk/internationalt/over-40-er-kvaestet-ved-sammenstod-pa-jerusalems-hellige-hoj",
            "image_url": "https://berlingske.bmcdn.dk/media/cache/resolve/image_x_large/image/3/36931/17991551-topshot-palestinian-israel-con.jpeg",
            "publication_time": "Torsdag d. 27. juli 2017, kl. 17.19",
            "author": null,
            "related_links": [],
            "attachments": []
        }
    }
}