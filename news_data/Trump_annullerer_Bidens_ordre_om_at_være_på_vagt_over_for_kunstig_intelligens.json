{
    "version": "1.0",
    "document": {
        "id": "https://www_berlingske_dk/virksomheder/trump-annullerer-bidens-ordre-om-at-vaere-paa-vagt-over-for-kunstig",
        "title": "Trump annullerer Bidens ordre om at være på vagt over for kunstig intelligens",
        "content": "Den ordre, som nu tidligere præsident Joe Biden gav om at overvåge og indrapportere de risici, som kunstig intelligens (ai) udgør over for forbrugere, ansatte og den nationale sikkerhed, gælder ikke mere. Donald Trump annullerede Joe Bidens dekret fra 2023 blandt den byge af dekreter, som han selv udstedte få timer efter sin officielle indsættelse som USAs 47. præsident mandag aften, dansk tid. Joe Bidens ordre krævede, at udviklere af kunstig intelligens, som udgør en risiko for den nationale sikkerhed, for økonomien, for den offentlige sundhed eller for sikkerheden, skal dele resultaterne af sikkerhedstest af systemerne med den amerikanske regering, før de offentliggøres generelt. Samme procedure gælder inden for forsvaret. Samtidig fik offentlige myndigheder ordre om at fastsætte standarder for, hvordan man tester den nye teknologi, og særligt have fokus på kemiske, biologiske, radiologiske, nukleare og cybersikkerhedsmæssige risici. Kravene blev indført af præsidenten, efter at det ikke var lykkedes for politikerne i USAs kongres at nå til enighed om, hvordan man sikrede sig ordentligt i den rivende udvikling, som kunstig intelligens havde sat fart i. Den tog sit afsæt,da selskabet OpenAI, som softwaregiganten Microsoft ejer halvdelen af, i november 2022 åbnede for sin chatrobot ChatGPT. Det var første gang, at kunstig intelligens blev så direkte tilgængelig for menigmand, og tilstrømningen var kolossal. Alle ville prøve at skrive sammen med ChatGPT og bede den skaffe svar eller yde hjælp. Siden har den såkaldte generative kunstige intelligens udviklet sig med lynets hast, fordialle øvrige teknologigiganter i USA og over hele verden stod på bølgen. Teknologien gør det muligt at »samtale« med systemerne, der kan kommunikere på mange sprog, skrive tekster og resuméer, digte og programkode og siden også skabe musik og billeder og nu også producere små videofilm ud fra de stikord, som man giver programmerne. Kunstig intelligens spredte sig med enorm hast og blev meget hurtigt mødt med også stor frygt for, hvad teknologien kunne gøre, uden at man kunne kontrollere den. Det var afsættet forEU, som i 2024 indførte de første og mest omfattende lovgivning i verden, og den har siden spredt sig til mange andre lande. Ud over misvisende svar – hvor teknologien hallucinerer, som det er blevet kaldt, når den »gik agurk« – er frygten gået på, at kriminelle fik et nyt, hurtigtarbejdende og effektivt værktøj i værktøjskassen, at optræningen af den kunstige intelligens er sket medtekster og værker, der er beskyttet af ophavsret, og at kunstig intelligens har social slagside, hvilket afspejles i dens kommunikation. Donald Trumps dekret standser med øjeblikkelig virkning indførelsen afsikkerhedsforanstaltninger og gennemsigtighedskrav til kunstig intelligens. Den nye præsident har ikke meldt ud, hvad der måtte træde i stedet for Bidens dekret, men ifølge nyhedsbureauet Bloomberg ventes det, at Trumps regering vil fremlægge løsere krav. Trump selv har tidligere kritiseret Bidens indgreb for at være for hårdhændet, hvilket spænder ben for den teknologiske innovation. Samme frygt udtrykte mange også i Europa forud for EUs indførelse af lovgivningen, som blandt andet forbyder ansigtsgenkendelse og kræver strengt opsyn med kunstig intelligens i højrisikozonen i sektorer som sundhedsvæsenet. EUs lovgivning er nu ved at blive indført, og fra 2027 vil alt være omfattet af den. Nogle amerikanske delstater har indført endnu skrappere lovgivning, end Joe Bidens dekret lagde op til.Det gælder blandt andet i Californienpå den amerikanske vestkyst, hvor adskillige af de største teknologikoncerner har hjemsted.  ",
        "metadata": {
            "source": "https://www.berlingske.dk/virksomheder/trump-annullerer-bidens-ordre-om-at-vaere-paa-vagt-over-for-kunstig",
            "image_url": "https://berlingske.bmcdn.dk/media/cache/resolve/image_x_large_vertical/image/188/1880735/24874438-joe-biden-gav-i-oktober-2023-billedet-ordre-til.jpg",
            "publication_time": "Tirsdag d. 21. januar 2025, kl. 21.49",
            "author": "Thomas Breinstrup",
            "related_links": [],
            "attachments": []
        }
    }
}