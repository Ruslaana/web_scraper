{
    "version": "1.0",
    "document": {
        "id": "https://www_berlingske_dk/sport/dbu-efter-vm-vaertskab-til-saudi-arabien-vi-er-i-undertal",
        "title": "DBU efter VM-værtskab til Saudi-Arabien: »Vi er i undertal«",
        "content": "Saudi-Arabien er officielt blevet tildelt værtskabet for VM i herrefodbold i 2034 efter en ekstraordinær kongres i Det Internationale Fodboldforbund (FIFA) onsdag. Saudi-Arabien var den eneste kandidat til at få tildelt værtskabet, efter at der kun blev sendt et enkelt bud på VM-værtskabet om ti år. FIFA gav nemlig en meget kort deadline på knap fire uger til at melde sig som interesseret i slutrunden – en proces, der er blevet heftigt kritiseret: »Det lignede et maskespil af højeste karat. Det var et stort skuespil, at man gav så kort tid til at vise interesse for at afvikle et VM. Det lignede helt klart et planlagt show fra Saudi-Arabiens og FIFAs side,« sagde leder af Play The Game, Stanis Elsborg, til Ritzau. Efter den ekstraordinære FIFA-kongres holdt DBU et online pressemøde, som Berlingske deltog i, og hvor formanden for DBU, Jesper Møller, også indledte med at kritisere processen. DBU »nikkede« dog ja til Saudi-Arabien som værter. »Forløbet i dag har bekræftet, at vi har haft ret i den kritik, vi er kommet med af processen. Jeg havde foretrukket flere bud, så det kunne have været en decideret afstemning,« siger han. Derudover understregede Jesper Møller også, at DBU ikke har planlagt et boykot af VM i Saudi-Arabien – det er en beslutning, der er op til regeringen og Folketinget, lød det. I stedet vil man fra DBUs side fokusere på det, man kan: At holde FIFA op på, at fodboldforbundet selv skal følge op på de krav og garantier, som Saudi-Arabien har givet i sit VM-bud. Det gælder blandt andet bæredygtighed, menneskerettigheder og miljøbeskyttelse. I FIFAs rapport om Saudi-Arabiens værtsansøgning, hedder det ifølgePolitiken, at »ansøger forpligter sig eksplicit til at sikre bæredygtighed, menneskerettigheder, bæredygtige indkøb, klimatiltag og overholdelse af FIFAs bæredygtighedskrav«. Hvad får DBU til at stole på, at FIFA vil følge op på de krav og garantier, som Saudi-Arabien selv har givet i sit VM-bud? »Jeg ved ikke, om man kan sige »stoler på« i den sammenhæng. Vi har en forventning om, at FIFA følger op på det. Vi er nødt til at vente og se, hvad der sker, men vi kommer til at holde FIFA op på, om VM-værterne lever op til de ting, de har lovet,« siger Jesper Møller. Adspurgt, hvordan DBU konkret vil gøre det, nævner Jesper Møller endnu en FIFA-kongres i maj samt et samarbejde blandt nordiske unioner. »Vi har aftalt med de nordiske lande, at vi koordinerer, som vi altid gør. Vi har allerede planlagt at mødes i begyndelsen af det nye år. Der vil vi lægge en fælles plan for, hvordan vi kan holde FIFA op på de ting. Det vurderer vi, at der er behov for. Særligt med de værdier, vi har i de nordiske lande,« siger han. Jesper Møller gjorde det dog også klart, at vi i Danmark bliver nødt til at erkende, at de værdier og holdninger, vi har, er i mindretal blandt 211 lande. »Vi kan kritisere processen, men der er et andet flertal. Der er andre holdninger, og vi har ikke vetoret,« siger DBU-formanden. Ved den ekstraordinære kongres vedtog FIFA også, at Spanien, Portugal og Marokko skal være værter for VM i 2030. ",
        "metadata": {
            "source": "https://www.berlingske.dk/sport/dbu-efter-vm-vaertskab-til-saudi-arabien-vi-er-i-undertal",
            "image_url": "https://berlingske.bmcdn.dk/media/cache/resolve/image_x_large/image/186/1867727/24851096-jesper-mller-har-siden-2014-vret-formand-for-dbu.jpg",
            "publication_time": "Onsdag d. 11. december 2024, kl. 20.22",
            "author": "Joachim Ploug Hansen",
            "related_links": [],
            "attachments": []
        }
    }
}