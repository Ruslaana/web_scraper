{
    "version": "1.0",
    "document": {
        "id": "https://www_berlingske_dk/sport/britisk-fodboldboss-skal-betale-eksklub-32-millioner",
        "title": "Britisk fodboldboss skal betale eksklub 32 millioner",
        "content": "London. West Bromwich-manager Tony Pulis skal betale 32 millioner kroner i erstatning til sin tidligere arbejdsgiver Crystal Palace. Det skriver BBC og Sky Sports. Sagen omhandler ifølge de to britiske medier en pengebonus, som den 58-årige manager fik udbetalt for mere end to år siden under falske forudsætninger. Crystal Palace og Pulis havde aftalt, at manageren skulle have en bonus på to millioner pund (17,5 millioner kroner), hvis han formåede at sikre klubben overlevelse i Premier League i 2013/14-sæsonen. En forudsætning for, at pengene ville komme til udbetaling, var, at Tony Pulis fortsat var manager i Crystal Palace 31. august 2014. Pulis fik dog listet pengene ud af klubben før tid, og den næste dag informerede han klubben om, at han gerne ville væk. Det skete mindre end 48 timer før Crystal Palaces første kamp i 2014/15-sæsonen. London-klubben følte sig ført bag lyset af den tidligere manager, der angiveligt gik i vrede over klubbens indkøbsstrategi. Tvisten blev tidligere på året behandlet i en voldgift, hvor Crystal Palace fik medhold. Tony Pulis appellerede dommen til High Court, der nu er kommet frem til samme resultat. Ud over pengebonussen på to millioner pund skal Pulis betale 1,7 millioner pund i erstatning og renter. Tony Pulis har været ansat som manager i West Bromwich siden januar 2015. /ritzau/",
        "metadata": {
            "source": "https://www.berlingske.dk/sport/britisk-fodboldboss-skal-betale-eksklub-32-millioner",
            "image_url": "https://berlingske.bmcdn.dk/media/cache/resolve/image_x_large_vertical/image/14/146577/15604523-west-bromwich-albion-manager-t.jpeg",
            "publication_time": "Mandag d. 28. november 2016, kl. 18.48",
            "author": null,
            "related_links": [],
            "attachments": []
        }
    }
}