{
    "version": "1.0",
    "document": {
        "id": "https://www_berlingske_dk/videnskab/hoereforskere-har-faaet-ny-frygt-kan-hoeretelefoner-med-stoejreduktion",
        "title": "Høreforskere har fået ny frygt: Kan høretelefoner med støjreduktion give høreskader?",
        "content": "Næsten alle forældre kender det. Man taler til sit barn, men det reagerer ikke, fordi det er i sit helt eget univers – i en kunstig virkelighed, hvor alle udefrakommende lydindtryk er kraftigt dæmpede. Nu frygter et stigende antal høreeksperter, at den omfattende brug af høretelefoner ellerearplugsmed kunstig støjreduktion øger risikoen for at få en ganske særlig høreskade. Og det gælder især hos børn og unge. Det handler om hørelidelsen APD (Auditory Processing Disorder), der er genstand for stigende opmærksomhed verden over. APD kan beskrives som en tilstand, hvor hjernen ikke er i stand til at skabe fornuft og mening i lytteindtryk. Man har normale høretærskler, men lydene fra stemmer, biler, blæst og alt mulig andet smelter sammen til en form for larmende grød. Hjernen forstår ikke, hvad ørerne hører. Også såkaldte earpods eller in-ear-høretelefoner med indbygget støjreduktion er under mistanke for at kunne skabe høreskader.Fold sammenLæs mereFoto: Rolf Vennenbernd/AP/Ritzau Scanpix. BBC hartalt medfem audiologiske afdelinger i det britiske sundhedssystem, og på alle fem oplever man en stigning i antallet af unge patienter, der har normal hørelse, men som alligevel har høreproblemer. Mistanken er, at en vigtig del af forklaringen kan ligge i den stigende brug blandt børn og unge af høretelefoner og earplugs med støjreduktion, såkaldtnoise cancelling. Til mediet siger Claire Benton, viceformand for det britiske akademi af audiologer: »Hvis du kun har gået rundt med støjreduktionshøretelefoner og har været i den her falske verden i dine sene teenageår, så forsinker du svagt din evne til at behandle tale og støj.« Hun tilføjer, at man ved at gå rundt med den type høretelefoner »skaber et falsk miljø, hvor man kun lytter til det, man ønsker at lytte til«. Når man endelig tager høretelefonerne af, kan den virkelige verden med sine utallige forskelligartede lytteindtryk overvælde hjernen, hvorefter stemmer kan forvandle sig til en form for volapyk. Det er i hvert fald hypotesen. Rikke Schnack-Petersen er overlæge på Høreklinikken under Odense Universitetshospital og medlem af APD-gruppen, der arbejder for at indsamle og formidle viden om hørelidelsen. Hun vil på ingen måde afvise, at der i nogle tilfælde kan være en kobling mellem langvarigt høretelefonbrug og APD. »Man kan sagtens have en mistanke om, at det kan give lydoverfølsomme børn. Det er bare utroligt vanskeligt at sætte et studie op, som kan bevise det.« Hun fortsætter: »Der er næppe nogen tvivl om, at de her apparater gør noget ved den måde, vi bearbejder lyd på. Men om det giver APD, lydoverfølsomhed, tinnitus eller noget helt andet – det er vanskeligt at svare på.« Rikke Schnack-Petersen har dog ingen dokumentation for, at der også i Danmark er et stigende antal unge, der lider af APD. Børns hjerner er ikke færdigudviklede. Derfor er børn formentlig i større risiko for at få høreskader, hvis de ofte bruger høretelefoner, der afkobler dem fra virkelighedens larm og lydindtryk.Fold sammenLæs mereFoto: Jacquelyn Martin/AP/Ritzau Scanpix. Samtidig understreger hun, at APD ikke er en ny diagnose: »Men der har været mere fokus på det i de seneste cirka ti år. Det kan nok i nogen grad sammenlignes med adhd, hvor virkelig mange skolebørn pludselig fik den diagnose. I dag er man nok lidt mere varsom med at give diagnosen, og det samme gælder APD, tror jeg.« Alligevel synes hun, at en eventuel sammenhæng mellem udstrakt høretelefonbrug og APD »kan give god mening«. Hun vurderer også, at risikoen er større, jo yngre man er, fordi børns hjerner ikke er færdigudviklede. Som eksempel nævner hun en støjende skoleklasse, hvor læreren opfordrer børnene til at tage høreværn på, så de bedre kan koncentrere sig. »Vi kan godt have mistanke om, at børn kan blive lydoverfølsomme, hvis de bruger høreværn meget. Jeg vil ikke udelukke, at det også kan give APD. Jeg har dog ikke videnskabeligt bevis for det.« Tale, trafikstøj, blæst. Virkeligheden er fuld af lydindtryk fra alle retninger. Derfor er det vigtigt at bevare evnen til at skelne de utallige lydindtryk fra hinanden.Fold sammenLæs mereFoto: Liv Latricia Habel. BBC har talt med en 25-årig kvinde, Sophie, der for få år siden flyttede til Londons larm fra en fredelig gård på landet. Men efterhånden begyndte venner og bekendte at klage over, at hun virkede åndsfraværende og »ikke lyttede efter«. Samtidig trak hun sig socialt tilbage og prioriterede i stedet at møde venner online. Hun begyndte også at se tv med undertekster slået til. Selv fortæller hun, at hun sagtens kan høre lyde. Hun kan bare ikke rigtig høre, hvor lydene kommer fra: »Jeg ved, at det er stemmen fra et menneske. Jeg kan bare ikke behandle det hurtigt nok.« Hos en hørelæge viste en høretest, at hun har normal hørelse, og i sidste ende blev hun diagnosticeret med APD. På det tidspunkt gik hun med høretelefoner med indbygget støjreduktion i op til fem timer om dagen. I dag er det ganske almindeligt i gadebilledet at se især unge mennesker, der går rundt med høretelefoner. Det er en tendens, der efter alt at dømme blev forstærket af coronapandemien. Høretelefoner holder unge i nem kontakt med venner og familie, man kan høre musik eller podcast, og når man kommer hjem, fortsætter brugen – ofte foran skærmen. Ifølgeen YouGov-undersøgelseforetrækker hele 63 procent af amerikanske unge mellem 18 og 29 år at se tv med undertekster slået til, også selvom talen er på et sprog, de kender. Den tilsvarende andel blandt 45 til 64-årige er på 29 procent. Det kan udmærket skyldes, at unge er mere teknologivante end ældre og via undertekster vil sikre, at de ikke går glip af vigtig dialog. Men man kan ikke udelukke, at en svækket evne til at skelne tale på skærmen fra virkelighedens støj kan spille ind.",
        "metadata": {
            "source": "https://www.berlingske.dk/videnskab/hoereforskere-har-faaet-ny-frygt-kan-hoeretelefoner-med-stoejreduktion",
            "image_url": "https://berlingske.bmcdn.dk/media/cache/resolve/image_x_large/image/189/1891960/24895079-isr-unge-lukker-sig-i-stigende-grad-inde-i-en-kun.jpg",
            "publication_time": "Fredag d. 21. februar 2025, kl. 20.00",
            "author": "Lars Henrik Aagaard",
            "related_links": [],
            "attachments": []
        }
    }
}