{
    "version": "1.0",
    "document": {
        "id": "https://www_berlingske_dk/virksomheder/brian-m-afviser-sige-undskyld-til-faeroeerne",
        "title": "Brian M afviser at sige undskyld til Færøerne",
        "content": "Vi gjorde alt, hvad vi kunne. Det er det signal, som økonomi- og erhvervsminister Brian Mikkelsen (K) sender mod de kritiske røster fra Færøerne. Siden Eik Banki i torsdags måtte lade livet og overgive sig til Finansiel Stabilitet, har den færøske lagmand Kaj Leo Johannesen og finansminister Joánnes Eidesgaard været rundhåndede med kritikken af den danske håndtering af sagen. De mener nemlig ikke, at de hurtigt nok blev orienteret om de finansielle vanskeligheder. Kan du ikke godt forstå, at færingerne er vrede? »Nej, det kan jeg faktisk ikke. Vi kæmpede virkelig for de færøske interesser. Vi har efter min mening gjort det så hurtigt, som vi kunne,« siger Brian Mikkelsen, som understreger, at det er vigtigt at have hele hændelsesforløbet med i forhold til diskussionen. Her følger så ministerens udlægning: Tirsdag eftermiddag 21. september blev Økonomi- og Erhvervsministeriet gjort opmærksom på, at der var en stor risiko for, at Eik Bank Danmark kunne få væsentlige finansielle vanskeligheder, og at der også var risiko for, at de finansielle vanskeligheder kunne give moderselskabet Eik Banki økonomiske problemer. Brian Mikkelsen blev orienteret om Finanstilsynets henvendelse onsdag, hvor han også gav mandat til Finanstilsynets videre arbejde. »Mandatet var med henblik på den danske del af banken, men det er klart, at da Finanstilsynet undersøger sagen og den 23. september (torsdag, red.) finder ud af, at problemerne også kan få konsekvenser for Eik Banki P/F - altså den færøske del ... Lige så snart jeg om fredagen bliver orienteret, ringer jeg op til Joánnes Eidesgaard,« siger Brian Mikkelsen. Er det så en forsimpling, når Finanstilsynet oplyser, at de onsdag 22. september kl. 15.30 fik mandat til at finde en løsning på vanskelighederne i både Eik Bank Danmark og Eik Banki P/F? »Det fik de sådan set også, men det primære mandat var til Eik Bank Danmark,« slår Brian Mikkelsen fast. Noget af det, som undrer færingerne, er også, at finansminister Joánnes Eidesgaard efter et møde med dig 19. august mener at have fået besked om, at der ikke var nogen ko på isen i forhold til Eik. De spørger så nu, hvor kom køerne fra? »Nu vil jeg ikke referere fra det møde, men sådan var samtalen ikke. Mødet omhandlede vores økonomiske forhold til hinanden, og på det tidspunkt er der jo ingen, der ved, at der er problemer med Eik Bank Danmark. Hvis vi havde vidst det, havde vi selvfølgelig fortalt det. Der er ikke noget hokus-pokus i den situation,« siger Brian Mikkelsen.",
        "metadata": {
            "source": "https://www.berlingske.dk/virksomheder/brian-m-afviser-sige-undskyld-til-faeroeerne",
            "image_url": "https://berlingske.bmcdn.dk/media/cache/resolve/image_x_large/image/45/459691/3149315-frerne.jpg",
            "publication_time": "Torsdag d. 07. oktober 2010, kl. 05.01",
            "author": "Jette Aagaard",
            "related_links": [],
            "attachments": []
        }
    }
}