{
    "version": "1.0",
    "document": {
        "id": "https://www_berlingske_dk/indland/forsvaret-skal-have-nyt-vaaben-som-saenkede-russisk-flagskib-og-sendte",
        "title": "Forsvaret skal have »nyt« våben, som sænkede russisk flagskib og sendte resten på flugt",
        "content": "I begyndelsen af Ukraine-krigen var det Rusland, som dominerede Sortehavet, hvorfra det også kunne bombardere soldater og befolkningen i kystbyerne. Men det ændrede sig drastisk, da Ukraine sænkede det russiske flagskib »Moskva« med kystbaserede Neptun-missiler i april 2022, og siden formåede at fastholde presset i en grad, så Rusland i dag må nøjes med at sejle i den østlige del af Sortehavet. Og nu skal Forsvaret tilsyneladende også have kystmissilbatterier, fremgår det af udkastet til den delaftale om en flådeplan, som forsvarsforligets parter forventes at præsentere i næste uge. Det nye våben er ikke en del af selve flådeplanen, men bliver i stedet indkøbt via den pengekasse med 50 milliarder kroner over to år, som forsvarschef Michael Hyldgaard har fået den primære råderet over, fremgår det af udkastet, som Berlingske har fået indsigt i. »Aftaleparterne noterer sig, at der vil blive anskaffet en kystmissilforsvarskapacitet i regi af Accelerationsfonden,« fremgår det af udkastet. Berlingske har forgæves bedt Forsvarsministeriet uddybe. »Partierne bag forsvarsforliget er fortsat i gang med forhandlingerne af en flådeplan. Den ventes færdig efter påske. Forsvarsministeriet kan hverken af- eller bekræfte oplysninger i lækkede udkast til den samlede aftale,« lyder det skriftligt. I virkeligheden er der ikke tale om et nyt våben for dansk forsvar – for Danmark havde selv kystmissilbatterier, indtil de blev udfaset i 2003. Hertil havde Danmark en meget stor finger med i spillet, når det gælder at trænge russiske skibe langt væk fra Ukraines kyst i begyndelsen af Ukraine-krigen. For godt nok blev flagskibet »Moskva« sænket af ukrainskproducerede kystmissiler. Men kort efter sendte Danmarksin indtil da mest hårdtslående donationafsted i form af 20-30 Harpoon-missiler til samme formål. Danmark havde for længst afskaffet de danske landbaserede launchere på det tidspunkt, men fik konverteret et skibsbaseret affyringsbatteri til montering på en lastbil, så det kunne benyttes fra land. Forsvarets gamle Harpoon-kystmissilbatteri. I 2022 var de for længst væk, men det lykkedes Forsvaret at improvisere en løsning, så et skibsbaseret system kunne sættes på en lastbil og sendes til Ukraine.Fold sammenLæs mereFoto: Forsvaret. »Harpoon-antiskibssystemer, som Ukraine har modtaget takket være Danmarks initiativ og lederskab, spiller en vigtig rolle i beskyttelsen af Odesa og Sortehavskysten,« sagde den daværende ukrainske forsvarsminister, Oleksij Reznikov,i april 2023. Mange, som har fulgt med i Ukraine-krigen, kan huske profaniteten »russian warship, go fuck yourself« –den sidste kommunikationfra en ukrainsk forlægning på Slangeøen, før øen blev indtaget. Ifølge Oleksij Reznikov var danske missiler senere med til indfri de ukrainske soldaters eksplicitte ønske. »Blandt andet takket være våben fra Danmark blev det muligt at befri Slangeøen,« sagde han. Og nu er kystmissilbatterierne altså tilsyneladende på vej tilbage til Danmark via krigen i Ukraine, hvor Forsvarets topofficerer har været på gentagne rejser for at indsamle erfaringer. Ifølge Berlingskes oplysninger bliver det dog næppe med Harpoon-missiler i hovedrollen, men norsk producerede Naval Strike Missiles, som Forsvaret erstatter dem med om et par år. Og det giver god mening at genindføre kapaciteten i Danmark, siger orlogskaptajn og militæranalytiker på Institut for Militære Operationer ved Forsvarsakademiet, Alexander With. De nye kystmissilbatterier bliver efter Berlingskes oplysninger bygget op omkirng det nyindkøbte norske sømålsmissil Naval Strike Missile.Fold sammenLæs mereFoto: Hollie Adams/Reuters/Ritzau Scanpix. »Skibe er sværere at gemme og kan sænkes. Men kystmissilbatterierne er ikke lige så sårbare, fordi de befinder sig på land, og kan holde parkeret i en skov eller en garage,« siger han. »Så det er sværere for modstanderen at finde dem, hvis man prøver at gemme dem – og så er det også ret billigt, for du skal lidt forsimplet sagt bare have en lastbil og nogle missiler,« siger han. Ulempen er, at de er bundet til kysten, sammenlignet med missiler på skibe, som kan sejle hen, hvor der er brug for dem. Med skiftet til Naval Strike Missiles vil rækkevidden dog gå fra cirka 124 kilometer til 185 kilometer. Alexander With mener, det er oplagt at placere et kystmissilbatteri på Bornholm. Dels kan det forbedre Forsvarets mulighed for lokal afskrækkelse, og dels kan det konkret forsvare Solskinsøen, ligesom det kan indgå i NATOs samlede kamp i Østersø-regionen. »Den russiske flåde kommer inde fra Kaliningrad, og den kan bedst operere i den centrale og østlige del af Østersøen,« siger han. Det kan også opstå situationer, hvor det kan være relevant at kunne opstille kystmissilbatterierne andre steder end Bornholm. Harpoon-kystmissilbatterier bliver vist frem på Holmen i København i 1995.Fold sammenLæs mereFoto: Forsvaret. Dette kunne for eksempel være Sjælland, men i princippet også være missioner uden for Danmarks grænser, siger Alexander With. Hvis de skal kunne opstilles hurtigt, skal de først og fremmest være mobile, så de hurtigt kan sendes hen, hvor der er brug for dem – for eksempel med et Hercules-transportfly. »Danske missiler kommer ikke til at hindre en krig i sig selv. Men i et scenario, hvor der skete noget, kunne de godt være afskrækkende i forhold til at påvirke, hvor og hvordan russerne kunne operere,« siger han. Imens regeringen ikke vil kommentere det nye våben, er Liberal Alliances forsvarsordfører, Carsten Bach, glad for, at kapaciteten nu kommer tilbage til Forsvaret – ifølge ham er det på direkte anbefaling fra forsvarschefen. »Jeg synes, det er en utrolig god idé, at vi får genetableret det i Danmark. Også fordi Danmark med stor succes har doneret det til Ukraine, hvor man har haft meget stor succesrate med at holde den russiske flåde nede med det,« siger han.",
        "metadata": {
            "source": "https://www.berlingske.dk/indland/forsvaret-skal-have-nyt-vaaben-som-saenkede-russisk-flagskib-og-sendte",
            "image_url": "https://berlingske.bmcdn.dk/media/cache/resolve/image_x_large_vertical/image/191/1912076/24932453-testaffrying-fra-et-af-forsvarets-landbaserede-kys.jpg",
            "publication_time": "Onsdag d. 16. april 2025, kl. 09.19",
            "author": "Andreas Lindqvist",
            "related_links": [],
            "attachments": []
        }
    }
}