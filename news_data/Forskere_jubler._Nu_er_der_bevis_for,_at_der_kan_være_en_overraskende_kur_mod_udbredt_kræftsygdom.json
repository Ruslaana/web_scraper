{
    "version": "1.0",
    "document": {
        "id": "https://www_berlingske_dk/indland/forskere-jubler-nu-er-der-bevis-for-at-der-kan-vaere-en-overraskende-kur",
        "title": "Forskere jubler. Nu er der bevis for, at der kan være en overraskende kur mod udbredt kræftsygdom",
        "content": "Forskere på Bispebjerg Hospital kan nærmest ikke få armene ned. Pludselig står de nu med et bevis for, at en opsigtsvækkende behandlingsstrategi rent faktisk virker og kan blive et banebrydende våben mod en frygtet kræftsygdom, som vokser med epidemisk hast i disse år. »Antallet af danskere med hudkræft er eksploderet med 200 procent de seneste ti år. Hver femte af os må forvente at udvikle hudkræft. Men nu står vi måske med helt nye muligheder for at hjælpe dem. Det er fantastisk,« siger professor Merete Hædersdal, der er overlæge på dermatologisk og forskningsleder på Videncenter for Hudkræft. Helt konkret kan forskerne nu dokumentere, at den HPV-vaccine, som er givet til tusindvis af piger for at forhindre livmoderhalskræft, også kan bruges til at reducere forstadier til hudkræft. De ru, røde og nogle gange fortykkede pletter i ansigtet, på armene eller på brystet – såkaldte aktiniske keratoser – plager et enormt antal danskere, som må gennem hyppige og belastende behandlinger for at få dem fjernet og forhindre, at det udvikler sig til decideret hudkræft. »Vi kan nu sige, at HPV-vaccinen er en skånsom behandling mod forstadier, som virker i længere tid end de nuværende behandlinger. Det er en realitet, og det er banebrydende,« siger Merete Hædersdal. I forsøget deltog 70 patienter med forstadier til hudkræft, aktiniske kerastoser, i svær grad, hvor nogle kan have op til 100 af de overfladiske celleforandringer, som kan opstå steder på kroppen, der udsættes for sol eller solarielys. Efter lodtrækning fik halvdelen de kommercielt tilgængelige HPV-vacciner, mens den anden halvdel fik indsprøjtet saltvand. Deltagernes hud blev undersøgt over de næste 12 måneder, og forskerne så en reduktion i antallet af aktiniske keratoser på 10-18 procent hos de forsøgsdeltagere, der havde fået vaccine i forhold til saltvandsgruppen. Det her er banebrydende, lyder det fra professor Merete Hædersdal.Fold sammenLæs mereFoto: Krestine Havemann. Undersøgelsen –VAXAK-studiet– er netop publiceret i JAMA Dermatology. Ifølge forskerne er resultaterne så opsigtsvækkende, at det åbner for at gå nye HPV-målrettede veje for forskning i forebyggelse og behandling af hudkræft, som er den mest udbredte kræftform i verden og årligt rammer cirka 50.000 danskere, viser de nyeste tal fra Videncenter for Hudkræft. Behandlingen i dag af forstadierne består blandt andet i at »fryse« pletterne væk eller fjerne dem med cremer, for eksempel kemocreme, eller lysbehandling. Det kræver hyppige besøg hos lægerne og kan give generende bivirkninger som rødme, hævelser og sår. »Forestil dig, at vi i stedet kunne give en indsprøjtning, som beskytter indefra mod at udvikle hudkræft. Vi ville kunne skåne både patient og samfundsøkonomi for store byrder,« siger en anden af forskerne bag forsøget, læge Emily Wenande. Undersøgelsen kommer, efter at vaccinerne rent faktisk har været brugt af enkelte læger til enkelte patienter, hvilket har været anset for at være kontroversielt, fordi der ikke tidligere har været forskningsmæssigt bevis for virkningen. Men det er der nu. Røde pletter i ansigtet, på armene eller på brystet – såkaldte aktiniske keratoser – kan være forstadier til hudkræft og plager et enormt antal danskere, som hyppigt må have dem fjernet.Fold sammenLæs mereFoto: Finn Frandsen Finn Frandsen/Politiken/Ritzau Scanpix. Og et yderligere, helt stort perspektiv, som forsøget også åbner for, er, om HPV-vaccinerne på sigt kan have potentiale til helt at udrydde hudkræft. I forsøget vil man følge deltagerne i op til ti år for at se, om den gode effekt ikke alene ses på bekæmpelsen af de aktiniske kerastoser, men også kan medføre, at færre udvikler decideret hudkræft. Flere hundrede tusinde piger har siden 2009 fået en HPV-vaccination mod livmoderhalskræft. Det vurderes at have ført til en væsentlig reduktion i antallet af kvinder, der får konstateret denne sygdom, og senest er også drenge begyndt at få tilbudt vaccinen, der også beskytter mod kræft i endetarm, kønsdele og mundhule samt kønsvorter. I praksis benyttes en vaccine, der retter sig mod HPV Alfa-typen blandt de over 200 Human papillomavira (HPV), der findes, og som kan inficere hud og slimhinder. Den pågældende type retter sig mod virus i slimhinder, mens det er Beta-typen, som typisk dominerer i forhold til huden. Alligevel virkede den også i forhold til huden, men der er også en forventning blandt forskerne om, at deres undersøgelse vil føre til, at der udvikles vacciner, som er rettet mod Beta-HPV, hvilket sandsynligvis kunne føre til endnu bedre resultater ved brug af vaccinen mod forstadier og hudkræft. »Det er klart et håb, man kan have, at vaccinerne ad åre ville kunne reducere antallet af hudkræfttilfælde. Dette åbner for at få helt nye vinkler på håndteringen af en stor folkesygdom,« siger Merete Hædersdal. Undersøgelsen er finansieret af midler fra Region Hovedstadens forskningsfond til sundhedsforskning, Bispebjerg og Frederiksberg hospitaler frie forskningsmidler og Fonden af Fam. Kjærsgaard, Sunds. FAKTAHudkræftForstadier til hudkræft (aktiniske keratoser) kan udvikle sig til planocellulære karcinomer (pladecellekræft).De forekommer især hos personer, som gennem livet har været betydeligt udsat for solens ultraviolette stråler.Det anslås, at 11-25% af befolkningen har eller har haft forstadier til hudkræft.FOLD UD Forstadier til hudkræft (aktiniske keratoser) kan udvikle sig til planocellulære karcinomer (pladecellekræft). De forekommer især hos personer, som gennem livet har været betydeligt udsat for solens ultraviolette stråler. Det anslås, at 11-25% af befolkningen har eller har haft forstadier til hudkræft.  ",
        "metadata": {
            "source": "https://www.berlingske.dk/indland/forskere-jubler-nu-er-der-bevis-for-at-der-kan-vaere-en-overraskende-kur",
            "image_url": "https://berlingske.bmcdn.dk/media/cache/resolve/image_x_large_vertical/image/190/1900964/24912100-patient-jrgen-hj-tv-lge-emily-wenande-og-syg.jpg",
            "publication_time": "Mandag d. 17. marts 2025, kl. 12.34",
            "author": "Flemming Steen Pedersen",
            "related_links": [],
            "attachments": []
        }
    }
}