{
    "version": "1.0",
    "document": {
        "id": "https://www_berlingske_dk/kommentar/nu-staar-verden-ikke-laengere-klaus-schwabs-fald-minder-om-titanics",
        "title": "Nu står verden ikke længere – Klaus Schwabs fald minder om Titanics forlis",
        "content": "Hvis man ikke vidste bedre, skulle man tro, at præsident Donald Trump stod bag. Man kan nemlig slet ikke undervurdere den enorme symbolværdi, som ligger i, at manden bag det største og mest magtfulde verdensøkonomiske topmøde, grundlæggeren af World Economic Forum, Klaus Schwab, pludselig er havnet i en blanding af skandale og stormvejr. Det er meget få 87-årige, som pludselig havner påforsiden af alle avisermed historier om at manipulere med seriøse økonomiske rapporter, anklager om at lade fonden bag World Economic Forum betale for hans private massage, historier om, at staben i organisationen er sat til at fremme hans kandidatur som modtager af Nobels fredspris, og rygter om kæmpestore kontanthævninger fra hæveautomater. Hans kone, Hilde Schwab, som altid ses sammen med sin mand til de årlige topmøder, beskyldes tilmed for at forklæde vilde luksusferier som seriøse møder på World Economics Forums regning. Der er også skriverier om, at Hilde Schwab regerer strengt over det eksklusive hus Villa Mundi med udsigt over Genève-søen, selvom også det tilhører World Economic Forum. Den tidligere britiske landsholdsspiller modtog i 2025 en pris fra Schwab-fonden. Her uddeler Hilde Schwab, som oprindelig var Klaus Schwabs assistent, prisen til David Beckham under en ceremon i Davos.Fold sammenLæs mereFoto: Fabrice Coffrini/AFP/Ritzau Scanpix. Anklagerne lyder selvsagt ikke som hårdkogt kriminalitet, men de er alligevel så barske, at Klaus Schwab med øjeblikkelig varsel har trukket sig fra alle sine poster, selvom han efter planen snart skulle lade sig pensionere. Schwab kræver at blive renset og kalder beskyldningen for et »karaktermord«. Ingen ved, hvem der har ret. Det er det vildeste drama. Nedturen er brutal, når man i sin mission har lovet højt og helligt at leve op til de højeste standarder, når det gælder ledelse, og den højeste moralske og intellektuelle integritet. Kun sådan får man ECBs Christine Lagarde, IMFs Kristalina Georgieva, Al Gore og WTOs Ngozi Okonjo-Iweala til at sidde ibestyrelsen for World Economic Forum. Det ligner alt fra en historie om magtfuldkommenhed til en bitter magtkamp i toppen af den organisation, Schwab skabte for 53 år siden og byggede op til at være den globale begivenhed, som alle hvert år taler om i en af de sidste uger af januar. Her samles 3.000 topchefer, toppolitikere, topforskere og hele kleresiet af globale organisationer og udvalgte superstjerner og forvandler den schweiziske kurby Davos, som Thomas Mann gjorde berømt i sin roman »Trolddomsbjerget«, til overskrifter og levende billeder i alle globale og nationale medier. Sådan ser der ud fra Trolddomsbjerget på en smuk dag. Fra terrassen i min lejlighed i Davos i 2017.Fold sammenLæs mereFoto: Mit eget topmødebillede fra Davos. Jeg har selv været afsted til Davos otte-ti gange over de seneste 20 år. De fleste gange i godt selskab med min gamle chef på Børsen, Leif Beck Fallesen. Vi kom klogere og mere oplyste hjem. Det var forunderligt at stå ti meter fra Donald Trump, at få et nik fra premierminister David Cameron, som om vi kendte hinanden, at drikke kaffe med ECB-direktøren Christine Lagarde ved nabobordet på en smuk solskinsdag i Alperne, at gå til nattefest med danske topministre eller atinterviewe daværende statsminister Anders Fogh Rasmusseni januar 2008 forud for udbruddet af finanskrisen, hvor han afviste, at Danmark ville blive ramt. Billede af præsident Trump, som ankommer til World Economic Forum i Davos i januar 2018.Fold sammenLæs mereFoto: Mit eget topmødebillede. Jeg er så desværre blevet strøget fra listen over topmødets venner og modtager ikke længere en invitation til at drage til Davos. Jeg savner det. Det er lidt min egen skyld, for jeg har været så dum at kritisere World Economic Forum og møderne i Davos i nogle af mine skriverier. Det gør man ikke ustraffet. Det var heller ikke smarti 2015at stille spørgsmålet, om Davos var verdensøkonomiens svar på Røde Kors eller kynisk erhvervslobbyisme. Det var heller ikke smart i2017med valget af Trump som præsident og Brexit at advare om, at verden havde svigtet Davos-ånden. Det var heller ikke smart i2023at bede Davos droppe kapitalismekritikken og topmødets konstante krav om, at de vestlige virksomheder styrker deres samfundsansvar og dropper kvartalskapitalismen uden tilsvarende modkrav til diktaturstater som Rusland, Kina og Saudi-Arabien. Der har været mereAlternativet end Liberal Alliance over World Economic Forums bidrag til den vestlige kapitalisme i de seneste mange år. Jeg ville skrive det hele igen, for World Economic Forum er grundlæggende godt og skal tages alvorligt. Derfor skal vi vove at kritisere det. Desværre vil Klaus Schwab og arrangørerne helst tales efter munden. Selvom jeg kan le ad Klaus Schwabs tegneserie- eller farceagtige schweiziske måde at tale engelsk på, og at man som journalist ved topmødet i Davos bliver behandlet som en tredjeklassespassager på Titanic, så har World Economic Forum samlet verden i samtale og i et forsøg på at understøtte en regelbaseret verden.  Det er tragisk, hvis en skandale omkring Klaus og Hilde Schwab fører til en dyb krise for hele topmødet. Klaus Schwab burde måske som 87-årig for længst have lavet et generationsskifte. Jeg forstår udmærket, at han som grundlægger og vært gennem 53 år har haft svært ved at slippe det narkotikum, det er at samle verdens ledere og sætte global dagsorden i fem stive dage. Spørgsmålet er blevet stillet, om Klaus Schwabs unikke netværk og hans tæft for at definere en dagsorden, som begejstrer uden at støde nogen, overhovedet kan erstattes. Om den organisation, som nu er anerkendt som en international organisation, kan overleve Schwab selv? Vi får se. Midlertidigt har den tidligere topchef i Nestlé Peter Brabeck-Letmathe overtaget formandsposten i World Economic Forum. I bestyrelsen sidder også danske Jim Hagemann Snabe, som er bestyrelsesformand i tyske Siemens og tidligere bestyrelsesformand i konkursramte Northvolt. Topchefen i World Economic Forum er den tidligere konservative norske handels- og miljøminister Børge Brende. Danske Jim Hagemann Snabe har i en årrække været medlem af bestyrelsen for World Economic Forum. Han er tidligere topchef for SAP og i dag formand for tyske Siemens.Fold sammenLæs mereFoto: Sven Hoppe/AP/Ritzau Scanpix. Hvis man skal tænke i en afløser, som overhovedet kan løfte arven, så skal man tænke i navne som Storbritanniens tidligere premierminister Tony Blair og USAs tidligere præsident Barack Obama. Det skal være en person, som kan ringe op til Kinas præsident, FNs generalsekretær eller paven og forvente, at telefonen bliver taget. Det kunne Klaus Schwab. Klaus Schwab med en dobbelt doktorgrad i økonomi og ingeniørvidenskab er legemliggørelsen af den europæiske dannelse og samtalelyst, som har kendetegnet World Economic Forum. Ikke en finger har kunnet sættes på Schwab indtil nu, selvom han lykkedes med at få verdens største banker og virksomheder fra pæne og meget lidt pæne lande til at smide enorme beløb efter topmødet. Ligesom på Titanic får man i Davos en behandling, som svarer til billetprisen, med skyldig særbehandling af statschefer som Trump eller Xi Jinping – eller stjerner som Bono, David Beckham eller Cate Blanchett; de skal næppe heller sørge for bekostelig overnatning eller transport, medmindre de insisterer. USAs præsident Trump og formanden Klaus Schwab ved topmødet i 2020. I 2025 talte Trump til topmødet via videolink. Når det er sagt, så er Davos snarere en højborg for USAs demokrater end et republikansk rally.Fold sammenLæs mereFoto: Fabrice Coffrini/AFP/Ritzau Scanpix. Når man har mødt de danske topchefer i gangene i Davos, har de ikke lagt skjult på, at det var horribelt dyrt at deltage i eller sponsere topmødet – fra flere hundrede tusinde kroner til millioner – for slet ikke at tale om prisen for en overnatning; 100.000 kroner for at leje en lejlighed i fem dage tæt ved kongrescenteret er ikke usædvanligt. Præsident Donald Trump har med sin fredsplan for Ukraine og sin toldkrig undergravet hele den verdensorden, som USA skabte og garanterede efter Anden Verdenskrig. Nu er det i orden at annektere land fra småstater, hvis man har lyst. Nu er det i orden at indføre vilkårlige toldsatser, fordi man er fornærmet på et eller alle lande eller bare vil opfinde en anden ny tåbelig måde at beskatte sine egne borgere på. Davos kan ikke kompensere for Donald Trump, men kan være en form for modvægt, som kan bidrage til at skabe koalitioner, som kan sikre eller bare kæmpe for en regelbaseret verden. World Economic Forum skriver om sig selv, at det er en global, upartisk nonprofitorganisation, som »vil skabe meningsfyldte forbindelser mellem interessenter for at skabe tillid og bygge initiativer, som skaber samarbejde og fremskridt«. Under topmødet ser man overalt ordene om at gøre verden til et bedre sted at være – »improving the state of the world«. Man kan argumentere for, at World Economic Forum måske aldrig har været vigtigere end nu. Det er næsten en undergang af samme symbolske styrke som Titanics forlis i 1912, hvis det i 2025 bliver World Economic Forum, som løber på en slags isbjerg af ødelæggende skandale og mistillid. Ingen skal håbe, at den eksklusive snakkeklub på bjergtoppen forsvinder. Thomas Bernt Henriksen er Berlingskes erhvervskommentator Thomas Bernt Henriksen er erhvervskommentator på Berlingske.Fold sammenLæs mereFoto: Søren Bidstrup.",
        "metadata": {
            "source": "https://www.berlingske.dk/kommentar/nu-staar-verden-ikke-laengere-klaus-schwabs-fald-minder-om-titanics",
            "image_url": "https://berlingske.bmcdn.dk/media/cache/resolve/image_x_large_vertical/image/191/1915032/24938427-epa11842324-founder-and-executive-chairman-of-the.jpg",
            "publication_time": "Søndag d. 27. april 2025, kl. 12.13",
            "author": "Thomas Bernt Henriksen",
            "related_links": [],
            "attachments": []
        }
    }
}