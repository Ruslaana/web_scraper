{
    "version": "1.0",
    "document": {
        "id": "https://www_berlingske_dk/virksomheder/libratone-er-gaaet-konkurs",
        "title": "Libratone er gået konkurs",
        "content": "Den danske højttalerproducent Libratone er blevet erklæret konkurs. Det fremgår af en meddelelse i Statstidende,skriver Finans. Libratone, som står bagde ikoniske trådløse højttalere med lynlås, Zipp, og bag både hovedtelefoner og ørepropper, blev stiftet i 2009 af iværksætteren Tommy Andersen. I 2014 blev Libratone solgt til kinesiske investorer men bevarede sit hovedsæde og udviklingscenter i Danmark, på Sundkaj i Københavns Nordhavn. Det er Sø- og Handelsretten, der 6. maj har erklæret Libratone konkurs. Libratone kører dog videre i et nødberedskab. Selskabet, der konkurrerer med blandt andreB&O, som også er i krise, har ligesom mange andre elektronikproducenter haft en svær økonomi. I 2018 var underskuddet før skat på 135,8 millioner kroner mod et underskud på 127,2 millioner i 2017, og i begyndelsen af 2019 havde Libratone en negativ egenkapital på mere end en halv milliard kroner. Der foreligger endnu ikke et offentliggjort regnskab for 2019. Libratones kurator, advokat Anders Hoffmann Kønigsfeldt fra Bech-Bruun, siger til Finans, at »vi tror, at virksomheden vil overleve«. Flere mulige købere har vist sig interesseret. Libratones dagligt driftsansvarlige direktør, Jamie Robertson,sagde i november 2018 til Berlingske, da Libratone åbnede egen forretning på Strøget i København, at han forventede, at Libratone ville blive en god forretning i 2019 efter en del investeringer i nye produkter. Danmark har udgjort omkring ti procent af Libratones europæiske marked. Tyskland, som også er Danmarks største eksportland, har været Libratones største marked. Libratones produkter er blandt andet blevet solgt gennem de store elektronikkæder og i Apples butikker. Idemanden bag Libratone var Søren Louis Pedersen, fadder til verdens første digitale høreapparat, som blev udviklet hos Oticon. Han fik ideen i 2008, men først med hjælp fra lydeksperten Jes Mosgaard, designeren Kristian Krøyer og investoren Tommy Andersen lykkedes det at virkeliggøre drømmen.",
        "metadata": {
            "source": "https://www.berlingske.dk/virksomheder/libratone-er-gaaet-konkurs",
            "image_url": "https://berlingske.bmcdn.dk/media/cache/resolve/image_x_large/image/129/1292294/23419092-pix-libratone.jpg",
            "publication_time": "Tirsdag d. 12. maj 2020, kl. 09.22",
            "author": "Thomas Breinstrup",
            "related_links": [],
            "attachments": []
        }
    }
}