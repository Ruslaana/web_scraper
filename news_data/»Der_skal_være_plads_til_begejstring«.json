{
    "version": "1.0",
    "document": {
        "id": "https://www_berlingske_dk/kultur/der-skal-vaere-plads-til-begejstring",
        "title": "»Der skal være plads til begejstring«",
        "content": "Et par dage før interviewet sender Michael Ritto en mail med invitationen til sit 40-års jubilæum. Blot så jeg lige kan se forsiden, der viser et billede af en gammel Mayland-kalender fra 1974, hvor han som ung 15-årig knægt førte dagbog over sit liv. Her kan man læse følgende: 13. maj: »Mor tilbød mig et job på C.B.S. – pladeselskab.« 14. maj: »Om eftermiddagen sagde jeg op i børnehaven.« 15. maj: »Første gang på C.B.S., det var simpelthen skønt, det er nogle herlige mennesker derinde. Jeg får 12 kroner i timen.« 40 år senere – efter en helt enestående karriere i musikbranchen – giver Ritto hånd og viser rundt i sine nye lokaler for firmaet Instant Major – hans seneste skud inden for den verden, som han i sin vildeste fantasi ikke havde kunnet forestille sig skulle blive så stor en del af hans liv. »Tænk engang. Min mor, der arbejdede i kantinen, blev tilfældigt spurgt af Peder Bundgaard, der sad hos CBS, om hun kendte en ung knægt, der kunne gå lidt til hånde. Og det gjorde hun jo, og et par dage efter var jeg stik-i-rend-dreng og trykkede selskabets nyhedsbreve, så jeg var sort af tryksværte langt op ad armene. Jeg var så ung, men jeg vidste bare med det samme, at det var det her, jeg ville. Jeg kunne nærmest ikke sove om natten, så meget glædede jeg mig til at komme på arbejde,« fortæller Ritto, mens han bladrer lidt rundt i den gamle Mayland-kalender, som han før for nylig ikke anede, at han havde gemt, men fandt i en gammel kuffert i kælderen sammen med en række andre kuriøse og sjove ting fra de mange år med musikken.  Karrieren har ført ham vidt omkring. Som direktør for en række af de største selskaber i Danmark har han arbejdet sig op til at blive en af de mest magtfulde mænd i en dansk musikindustri, der gennem årene har gået så grueligt meget igennem med både gigantiske op- og nedture. »I starten ville jeg jo bare gerne det hele, men efterhånden fandt jeg jo ud af, hvad jeg var god til. Og en af grundene til, at min karriere i den her branche har varet så længe og er gået relativt godt, er, at jeg altid har været meget afklaret med, hvad min rolle var. Det der med at finde ud af, hvor man er i forhold til artisterne og kunstnerne. Jeg har altid haft ekstremt stor respekt for dem, der kan skabe noget på den måde. Det har jeg aldrig kunnet selv, men jeg fandt hurtigt ud af, at jeg kunne skabe noget andet sammen med dem,« fortæller Ritto, der ellers ikke bryder sig meget om at sætte sig selv i første række. »Jeg oplever – især tidligere, men også lidt stadigvæk – at de, der befinder sig i den formidlende rolle, stadig tror, at det er dem, der er rockstjerner, og det bliver sgu så patetisk, synes jeg. Der er de rigtige stjerner i den her verden, og så er der alle os andre, der arbejder med at få deres talent frem. Og det er en virkelig vigtig rolle, men man skal kende sin plads.«  Efter nogle år hos CBS stiftede Ritto pladeselskabet Medley sammen med den lidt ældre Poul Bruun, der en aften hev den blot 19-årige Ritto til side og over en cognac foreslog, at de to blev partnere. Det var i slutningen af 70erne, og dansk musik var inde i en brydningstid, hvor tidens schlagermusik, folk og agitpop blev trængt af nye toner som punk og new wave. Pengene til sin del af selskabet lånte Michael Ritto af sine forældre, der havde lidt friværdi i et sommerhus, og dermed var kimen lagt til nye toner i branchen. Medley manifesterede sig hurtigt på det danske marked. En af selskabets styrker var, at det var i stand til at favne bredt. Det udgav en række af 70ernes store navne som Sebastian, Mathilde og Niels Hausgaard, men formåede samtidig at trække nye navne til sig som Parkering Forbudt, Sods, Kliché, Lost Kids og Malurt. »Vi arbejdede sammen med dem, vi kunne lide. Vi var sådan set helt ligeglade med genrer, hvis bare vi kunne fornemme, at der var noget kvalitet og potentiale i kunstnerne,« fortæller Ritto. Ambitionen var dog at vokse sig større – ikke mindst internationalt – og give et dansk band det store gennembrud, og i bestræbelserne på dette allierede Medley sig i midten af 80erne med Bent Fabricius Bjerres Metronome, der stod for salg og administration, så Bruun og Ritto kunne koncentrere sig om at producere og sælge musikken. Og de arbejdede stenhårdt på at få 80ernes største danske internationale navn, Laid Back, ud i verden. »Det var fantastisk at arbejde med Laid Back, og hvis man skal nævne nogen, så har de om nogen været en stor del af min karriere. Faktisk var jeg for nylig ude for at besøge dem, og de sidder den dag i dag i studiet og laver og producerer musik på samme måde som dengang – simpelthen ved at jamme sig frem. Det kan man kalde dedikation. De går ind i detaljen og fokuserer på den, og det har altid været inspirerende for mig at arbejde sammen med den slags mennesker.« Samarbejdet med Metronome kom dog aldrig helt til at spille, nogle hårde år fulgte, hvor blandt andet etableringen af Medley Studiet en overgang truede med at vælte læsset. Men selskabet blev rettet op, og i 1992 købte Michael Ritto og Poul Bruun Bent Fabricius Bjerre ud af deres selskab for i stedet at sælge Medley til multinationale EMI for et trecifret millionbeløb. Et forhandlingsforløb som Ritto i dag ser som sit svendestykke, og som med ét slag gjorde makkerparret meget velhavende. Men i sin nye position som direktør for EMI-Medley gjorde Ritto intet for at trække sig tilbage – tværtimod. Han forlængede sin kontrakt tre gange med EMI og blev i 1997 chef for hele Norden. »Det var helt sindssygt. Alt gik rigtig godt på det tidspunkt, og det var jo hele branchen, der havde medvind. Dels lykkedes det jo internationalt med Michael Learns To Rock, der solgte otte millioner plader, og samtidig havde vi jo stadigvæk et stort run med Kim Larsen, Hanne Boel og D-A-D i Danmark og internationalt. Og lidt senere Me & My med »Dub-i-Dub« i Japan, hvor de solgte halvanden million plader. Det gik jo over stok og sten, og den periode har været noget af det sjoveste i hele min karriere. Det der skifte mellem at være små græsrodsagtige steder og så i store corporate selskaber med bonede gulve har været inspirerende for mig, og jeg har altid befundet mig godt begge steder.«  Men lige om hjørnet ventede hele katastrofen for musikindustrien. Et kollaps ramte branchen i slutningen af 90erne og i starten af nullerne. Problemet hed Napster, hvor forbrugerne nemt kunne komme til ulovlige downloads. »Sagen var, at vi hele tiden sagde til hinanden: »Nu kan det ikke blive værre«. Men det kunne det så godt. Det var kreperligt i de år, hvor jeg selv sad meget tungt i det. Hele innovationen og risikovilligheden i branchen forsvandt. Vi taler om et marked, der faldt fra 1,2 milliarder omkring år 2000 til 350 millioner et par år efter. Med ét slag mistede man omkring 70 procent af indtægterne, og det er klart, at det er altødelæggende. Jeg har jo været med til at fyre 50 mand på EMI dengang, da det kollapsede, og det var ikke nogen rar situation,« fortæller Ritto, der imidlertid stadig ikke forstår den kritik, musikbranchen fik for at bekrige forbrugerne i stedet for at dække deres nye behov i den periode. »Jeg synes, at musikbranchen fik unødig skældud – og sådan set stadig gør det i dag – omkring den måde vi håndterede den krise. I min bog gjorde vi i mit firma alt, hvad vi overhovedet kunne, for at prøve at forstå, hvordan vi skulle navigere i det nye marked. I EMI havde vi på det tidspunkt 30-40 investeringer i forskellige start-ups, der kunne have været det nye Spotify. Man ville gerne finde nye forretningsmetoder – vi snakkede stort set ikke om andet. Problemet var bare, at teknologien hele tiden overhalede lovgivningen og holdningen. Og et andet problem var, at forbrugerne med ét slag var fuldstændig ligeglade med den lydkvalitet, som branchen havde brugt mere end 100 år på at forbedre – nu ville de bare have det gratis, og det var svært at kæmpe imod.« Den danske musikbranches svar kom prompte. Man ville jagte alt ned, der lignede tyveri af musikken, og Michael Ritto, der på det pågældende tidspunkt var blevet formand for musikbranchens interesseorganisation, IFPI, gik forrest i kampen. Han blev kendt som »Piratjægeren«, og historier om, hvordan unge mennesker, der havde hentet nogle filer på nettet og pludselig blev truet med gigantiske bøder, fyldte medierne. »Jeg har nok altid været en hardliner på det her punkt. Men sagen var, at vi prøvede nogle forskellige ting af, og nogle af de eksempler, jeg så på ulovligheder, var så grelle, at det ikke hørte nogen steder hjemme. Vi gik målrettet efter dem, der havde professionaliseret ulovligt videresalg af musik. Jeg har været omgivet af kunstnere hele mit liv, og sagen er, at jeg synes, det er helt grotesk, hvis man ikke kan forstå, at de, der har skabt noget, også har rettigheden til det. Det er hele grundlaget for, at man både moralsk og forretningsmæssigt kan udvikle nye ting.«  I 2003 er Michael Ritto imidlertid ved at køre sur i det. En række omrokeringer på EMI i 2002 og en international ledelse, der ikke var på bølgelængde med den danske, havde gjorde sit til, at et brud var blevet uundgåeligt. »Det var begyndelsen på enden for mig. Som jeg skrev til en af mine chefer på det tidspunkt: »Man kan godt lave forretning uden at være et dumt svin«, og det var dér, det var endt. De folk, der sad i toppen af EMI på det tidspunkt, er bredt kendt for at være meget ubehagelige over for visse folk, og alt det, som EMI stod for, og som havde gjort, at jeg havde haft en lykkelig tid der, forsvandt på meget kort tid. Det gad jeg sgu ikke.« I stedet etablerede Michael Ritto selskaberne MBO og Copenhagen Records, men efter en hektisk og succesfuld start valgte han alligevel kort tid efter at sige ja til en direktørpost i gigantiske Nordisk Film. Et tilbud, som Ritto ganske enkelt ikke kunne sige nej til. »Jeg lærte utrolig meget i min tid hos Nordisk Film, der jo er en gigantisk forretning og samtidig et stykke danmarkshistorie. Men Nordisk film har også rigtig mange forretningsområder, og jeg arbejder ofte sådan, at jeg ganske enkelt ikke kan lade være med at have en finger med i det hele, så der var også meget, jeg involverede mig i. Men jeg har ikke fortrudt mit engagement hos Nordisk Film ét eneste øjeblik.« Drømmen om igen at få foden under eget bord trak dog, og efter tre år i direktørstolen blev det til et stop. Ritto etablerede og engagerede sig efterfølgende i en række forskellige firmaer, nu med musikselskabet Instant Major som det seneste skud på stammen. Et skridt ind i den branche, der med streamingtjenesternes indtog vejrer ny luft, og hvor Michael Ritto nok af alle steder føler sig mest hjemme. Sammen med et par partnere er det nye firma nu i fuld gang med at etablere sig med en række kunstnere som Niklas, Duné og den brandvarme nordjyske Lord Siva, hvor fokus er på det tætte samarbejde med kunstneren – mod et fælles mål. »Hvis vi ikke kommer med et modspil og en brugbar sparring til artisterne, så kan de jo bare selv udgive musikken. På nogle af de store selskaber i dag formidler de bare det, der kommer, og så bliver det bare sådan en distributionskanal. Men pladeselskaber med dygtige kreative folk, der går ind i processen, er en anden type selskaber, og det er den type virksomhed, vi med Instant Major har syntes, at det kunne være sjovt at lave. Lidt det samme som Medley i sin tid, og så alligevel ikke. Det at fungere som pladeselskab på samme præmis som Medley dengang, det er der simpelthen ikke økonomi i i dag.«Så den tidligere stikirenddreng fra CBS vil stadig gerne have tryksværte op ad armene? »Det kan du tro. Det er jeg ikke bange for, så længe det er sjovt, og man kan se en idé med det hele. Der skal være plads til begejstring.«",
        "metadata": {
            "source": "https://www.berlingske.dk/kultur/der-skal-vaere-plads-til-begejstring",
            "image_url": "https://berlingske.bmcdn.dk/media/cache/resolve/image_x_large/image/49/490545/7376344-16magmichael-rittojpg.jpeg",
            "publication_time": "Torsdag d. 15. maj 2014, kl. 22.30",
            "author": "Lars Rix",
            "related_links": [],
            "attachments": []
        }
    }
}