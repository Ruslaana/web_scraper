{
    "version": "1.0",
    "document": {
        "id": "https://www_berlingske_dk/synspunkter/sprogkrav-spaender-ben-for-fremtidens-kokke-og-tjenere",
        "title": "Sprogkrav spænder ben for fremtidens kokke og tjenere",
        "content": "Det er blevet mere og mere almindeligt at bede om regningen på engelsk på danske restauranter. Engelsk er arbejdssprog på mange gastronomiske arbejdspladser, og der er mange engelsksprogede ansatte i den danske restaurationsbranche. Og det er ikke uden grund. Dansk gastronomi rider på en bølge af international opmærksomhed. Tidligere på ugen blev årets bedste kok og tjener kåret, og mange af de nominerede (og dommerne) kommer fra restauranter, der er kendt langt ud over Danmarks grænser. Danmark har vundet både guld, sølv og bronze ved verdensmesterskaberne for kokke, Bocuse d'Or, og to af vores restauranter, Noma og Geranium, er begge blevet kåret til verdens bedste restaurant. Med hele 44 Michelin-stjerner fordelt på 31 restauranter og en hypet amerikansk serie, »The Bear«, der hylder dansk gastronomi, er der ikke noget at sige til, at unge fra hele verden ønsker at arbejde på danske restauranter. Men der er et problem:Det er ikke muligtfor unge fra hverken udlandet eller Danmark at tage en kokke- eller tjeneruddannelse på engelsk i Danmark. For at gå på disse uddannelser, skal man kunne bestå dansk på niveau svarende til 10. klasse, altså et forholdsvist højt niveau både mundtligt og skriftligt. Så i praksis spænder det ben for at tilbyde uddannelser på engelsk. Og det til trods for, at de danske erhvervsuddannelser er blandt de bedste globalt, blandt andet på grund af den stærke forbindelse til arbejdsmarkedet. Det er ikke blot et tab for eleverne, men også for Danmark. Vi mister unge mennesker, der kunne bidrage til at styrke vores position på den globale gastronomiske scene. Samtidig står restaurationsbranchen, der i forvejen kæmper med mangel på arbejdskraft, og råber på flere faglærte. Der arbejder mange ufaglærte i branchen i dag, og for dem er det ikke muligt at tage en uddannelse på dansk. Arbejdssproget er mange steder engelsk, og derfor er det absurd, at vi ikke tilbyder uddannelser på dette sprog. Hvorfor det skal være på den måde, forstår vi ikke. Det er, som om der er mere fokus på universitetsuddannelserne. Ifølge tal fra Danmarks Statistik (2018) læstehele 43 procentaf universitetsstuderende i Danmark deres kandidatuddannelse på engelsk, for det må de nemlig godt. Når man i dag går på danske universiteters hjemmesider, kan man se, at en stor andel af dem kan tages med engelsk som undervisningssprog. Konkret er det på Københavns Universitet muligt at tage57 kandidatuddannelserpå engelsk og 63 uddannelser på dansk. Vi vil altså gerne have international arbejdskraft ved hæve-sænkebordene, men hvorfor kan vi ikke tilbyde det samme til den arbejdskraft, der går ude i køkkenet og mellem bordene på vores restauranter? John Kofod Pedersen er restauratør på Sortebro Kro, og Søren Kristensen er direktør for Hotel- og Restaurantskolen ",
        "metadata": {
            "source": "https://www.berlingske.dk/synspunkter/sprogkrav-spaender-ben-for-fremtidens-kokke-og-tjenere",
            "image_url": "https://berlingske.bmcdn.dk/media/cache/resolve/image_x_large_vertical/image/190/1901006/24912169-150-af-verdens-vildeste-kokke-over-hele-kloden-bli.jpg",
            "publication_time": "Tirsdag d. 18. marts 2025, kl. 13.59",
            "author": null,
            "related_links": [],
            "attachments": []
        }
    }
}