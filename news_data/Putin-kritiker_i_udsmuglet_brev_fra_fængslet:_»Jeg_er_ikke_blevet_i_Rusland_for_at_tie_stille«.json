{
    "version": "1.0",
    "document": {
        "id": "https://www_berlingske_dk/internationalt/putin-kritiker-i-udsmuglet-brev-fra-faengslet-jeg-er-ikke-blevet-i",
        "title": "Putin-kritiker i udsmuglet brev fra fængslet: »Jeg er ikke blevet i Rusland for at tie stille«",
        "content": "De håndskrevne blokbogstaver står sirligt på række på det blanke papir. Fem tætskrevne sider på kyrillisk er det blevet til – og han har taget både for- og bagsiden i brug for at svare på Berlingskes spørgsmål. Skriften er Ilja Jasjins – en af de få tilbageværende oppositionspolitikere i Rusland, der stadig tør kalde præsident Vladimir Putin for krigsforbryder og morder. Og siderne er omhyggeligt blevet smuglet ud af hans fængselscelle i straffekolonien IK-3 i Smolensk-regionen for at undgå vagternes censur. Ilja Jasjin blev i 2022 idømt otte et halvt års fængsel for i en udsendelse på sin YouTube-kanal at anklage den russiske hær for massakren på civile i Butja i Ukraine.Fold sammenLæs mereFoto: Alexander Nemenov/AFP/Ritzau Scanpix. For selvom Ilja Jasjin ved, at Putin kan dræbe ham, når han vil, får det ham ikke til at skrue ned for kritikken – hverken over for Berlingske eller over for de andre fanger, han møder i fængslet. »Jeg ved, at nogle politiske fanger prøver at undgå den slags emner, når de taler med andre – af frygt for, at det er en fælde,« skriver Ilja Jasjin. Der er allerede talrige eksempler på, at fanger er blevet idømt yderligere lange fængselsstraffe for at miskreditere hæren eller regeringen, fordi de er blevet stukket af deres cellekammerater. »Men jeg er ikke blevet i Rusland for at tie stille,« fortsætter han. »Mit liv er i Putins hænder, og det afhænger ikke af hans gode vilje, men af hans kyniske kalkuler.« 40-årige Ilja Jasjin har været engageret i politik, siden han var 18 år. Han har siddet i byrådet i Moskva og deltaget i alle de store politiske protester, dengang det var muligt. Den nu dræbte oppositionsleder Aleksej Navalnyj har kaldt ham sin ældste ven i russisk politik. Og han var også tæt på den ligeledes dræbte oppositionsleder Boris Nemtsov, der blev skudt ned tæt på Kreml i 2015. Derfor vidste Ilja Jasjin bedre end nogen anden, hvad det kunne indebære, da han besluttede sig for at blive i Rusland efter invasionen af Ukraine 24. februar 2022. Politiet slog hårdt ned på alle former for protester mod krigen. Folk fik fængselsstraffe for at like opslag på Facebook. Men fra sin base i Moskva blev Ilja Jasjin ved med åbent at kalde invasionen for ulovlig og påpege de krigsforbrydelser, de russiske soldater begik i Butja og andre ukrainske byer. Ilja Jasjin har været aktiv i den russiske opposition siden 2001. Derfor har han også mange gange oplevet fængslet indefra. Dette foto er fra 2019.Fold sammenLæs mereFoto: Alexander Nemenov/AFP/Ritzau Scanpix. I juni 2022 blev så han anholdt og idømt otte et halvt års fængsel for netop det. »Jeg gjorde mig ingen illusioner, hverken dengang eller nu,« skriver Ilja Jasjin i dag. Men nogen fra oppositionen var nødt til at blive, hvis ikke de mange Putin-kritiske russere skulle føle sig forladt. »Og så er jeg da også fuldt bevidst om, at en stemme mod krig og diktatur lyder langt stærkere og mere overbevisende fra et fængsel i Rusland end fra en café i Paris eller et studie i Berlin.« Interviewet med Ilja Jasjin er i kommet i stand gennem hans kolleger, der endnu er på fri fod. Berlingske fik lov at sende 15 spørgsmål, der blev smuglet ind til Jasjin i fængslet. Og efter en måned er de håndskrevne svar så kommet retur den anden vej. Den eneste betingelse er, at Berlingske ikke må offentliggøre selve de håndskrevne ark, da det kan afsløre, hvordan de er blevet smuglet ud af fængslet. Ilja Jasjin selv er netop blev sendt27 dage i isolationscelle. Først for angiveligt at stå tre minutter senere op end påbudt og siden for at være for langsom om at tage tøj på efter at have været i bad. I modsætning til en anden politisk fange, Vladimir Kara-Murza, der bliver holdt i total isolation, får Ilja Jasjin dog som regel lov til at omgås andre fanger. De andre sidder typisk inde for afpresning, røveri og vold. Ofte spørger de ham om politik, og hvad han tror, der kommer til at ske i Rusland: »Hvornår og hvordan krigen slutter i Ukraine, om der er en chance for, at magten skifter, om de skal forvente en ny mobilisering, hvad der sker med økonomien og priserne.« Ilja Jasjin hørte først om Navalnyjs død med flere dages forsinkelse. Det fik ham ikke til at passe på med, hvad han sagde. Tværtimod. Han beskyldte straks præsident Putin for at stå bag.Fold sammenLæs mereFoto: Sergei Karpukhin/Reuters/Ritzau Scanpix. For nylig fandt han ud af, at tre af hans gamle cellekammerater havde meldt sig til krigen, selvom han havde prøvet at tale dem fra det. Efter en uges træning blev de sendt til fronten i marts. De døde alle tre i den første ildkamp. »Jeg ved godt, det er dumt. Men jeg føler mig stadig skyldig, fordi det ikke lykkedes at tale dem fra det,« skrev Ilja Jasjin bagefterpå de sociale medierved hjælp af sine kolleger. En anden gang sad han i celle med en ældre landsbyboer, som betjentene behandlede som en farlig gangster. Manden sad nemlig inde for narko- og våbenbesiddelse. Men det viste sig, at våbnet bare var en gammel, rusten riffel fra Anden Verdenskrig, som han engang havde gravet op i skoven. Og ude i haven ved siden af jordbærbuskene havde han så en marihuanabusk, som han røg lidt af en gang imellem for at mildne sin podagra. »Men de betragtede ham som narkobaron!« skriver Ilja Jasjin. Det var en af de få gange, der var noget at grine af. Fængslet kan knække dig, men det kan også lære dig noget. Du lærer hurtigt at finde fælles sprog med vidt forskellige mennesker, bygge relationer og gå på kompromis, skriver Ilja Jasjin. »Du vænner dig til, at du aldrig må have ondt af dig selv eller vise svaghed.« Ilja Jasjin tænker tit på Viktor Frankl, den østrigske psykiater, der fandt sin egen mening med menneskelig lidelse, mens han sad i nazistisk koncentrationslejr. »Det afhænger af den enkelte, hvad han vil bruge sit lejrliv til – til at vegetere, som tusinde andre gør det, eller til at opnå moralsk sejr, som kun få kan,« citerer Ilja Jasjin fra Frankls bog. »Jeg tror også på, at jeg kan træde ud af Putins fængsel en dag som moralsk vinder,« skriver Ilja Jasjin. Det er ikke kun af moralske grunde, at Ilja Jasjin bliver ved med at kritisere Putin og regimet fra fængslet. Det er også den bedste måde at overleve på, mener han: »Hvis du viser Putin svaghed og frygt, gør han det af med dig.«Fold sammenLæs mereFoto: Yuri Kochetkov/AFP/Ritzau Scanpix. Noget af det, der holder hans håb oppe, er troen på, at historiens pendul er ubønhørligt, og at det før eller siden svinger mod demokrati i Rusland. 25 år med Putin ved magten virker måske som lang tid, mens man står i det, men i et historisk perspektiv er det blot et par sider i en lærebog, skriver Ilja Jasjin. »Det er blot et udtryk for tyranniets dødskramper i Rusland,« mener han. Selvom det kan være svært at tro på for folk i Ukraine eller den vestlige læser, er de fleste russere imod krigen, insisterer han. De gode er i flertal. De onde er bare bedre organiseret. »Tro mig, mine landsmænd er ikke ligeglade med, hvor mange kister der flyder frem og tilbage, med bombningen af byer, med den internationale isolation af vores land. Det absolutte flertal vil ikke storme Kyiv eller atombombe Warszawa, men bare tilbage til et stille, normalt liv. Folk ved bare ikke, hvordan de skal opnå det i et brutalt diktatur.« Folk er forvirrede og demoraliserede. De kan ikke vælte Putin ved et valg. De kan ikke protestere uden at blive anholdt. Og tanken om en revolution virker heller ikke tillokkende. »Putin ville bare drukne den i blod: Det tvivler de færreste på efter det, han har gjort i Ukraine,« skriver Ilja Jasjin. Men når Putin-regimet først begynder at slå sprækker, vil selv de hidtil loyale i eliten gribe chancen for at slippe af med tyrannen, mener han. Nogle af Ilja Jasjins svar er korte og ordknappe. For eksempel som det om en typisk dag i fængslet: »Opvågning klokken seks, gymnastik, morgenmad. Derefter en række sikkerhedsprocedurer: besøg af fængselspersonalet, ransagning, lægekontrol … Frokost, lektioner, personlig tid til at læse bøger eller skrive breve. Aftensmad, lyset slukkes.« Andre svar er lange og nærmest poetiske. Som det om tiden efter Putin. »Naturligvis er der ingen, der kan garantere, at fremtidens smukke Rusland vokser frem af sig selv som et blomsterbed på diktaturets ruiner,« skriver Ilja Jasjin. Men han er sikker på, at Rusland uundgåeligt vil forandre sig, når den 71-årige præsident en dag forsvinder. Alene fordi hele regimet er bygget op omkring hans personlige magt. Historiens pendul er ubønhørligt, mener Ilja Jasjin. I begyndelsen af sidste århundrede var der kun ganske få demokratiske stater i verden. Efter Anden Verdenskrig bestod halvdelen af Europa af diktaturer. Og i dag går fronten mellem frihed og tyranni ned igennem det gamle sovjetimperium, påpeger han.Fold sammenLæs mereFoto: Maxim Shipenkov/EPA/Ritzau Scanpix. Det store spørgsmål er, hvilken type styre der vil komme i hans sted. Det bliver en hård kamp for demokrati, og der er ikke meget, Vesten kan gøre for at hjælpe, mener Ilja Jasjin. »Vesten kan ikke komme og skabe demokrati for os. Det er noget, det russiske samfund selv bliver nødt til at gøre.« I stedet er Vestens primære opgave lige nu at støtte ukrainerne i deres kamp mod regimet. Og så når krigen en dag er vundet, og Putin er væk, håber Ilja Jasjin, at Vesten vil være klar til at lukke det nye Rusland ind i det internationale samfund igen, ligesom Tyskland blev det efter Hitler og Spanien efter Franco. Ellers er der en klar risiko for, at der blot kommer en ny Putin efter Putin. »Vi er nødt til klart at adskille Putin fra det russiske samfund og vise mine landsmænd et alternativ til Kremls imperialisme. Dette alternativ bør være en åben og fri verden, som Rusland kan vende tilbage til,« skriver Ilja Jasjin. Selv håber Ilja Jasjin bare, at han overlever fængslet. Han håber også, at han med sine egne hænder kan være med til at opbygge dette nye Rusland. Men for ham er det ikke så vigtigt, præcis hvilken rolle han kommer til at spille. Det vigtige er at forandre Rusland. FAKTABag om historienInterviewet med Ilja Jasjin er i kommet i stand gennem hans kolleger, der endnu er på fri fod.Berlingske fik mulighed for at sende 15 spørgsmål, der er blevet smuglet ind i fængslet. En måned senere blev Ilja Jasjins håndskrevne svar sendt retur den anden vej.Den eneste betingelse er, at Berlingske ikke må offentliggøre selve de håndskrevne ark, da det kan afsløre, hvordan de er blevet smuglet ud af fængslet.FOLD UD Interviewet med Ilja Jasjin er i kommet i stand gennem hans kolleger, der endnu er på fri fod. Berlingske fik mulighed for at sende 15 spørgsmål, der er blevet smuglet ind i fængslet. En måned senere blev Ilja Jasjins håndskrevne svar sendt retur den anden vej. Den eneste betingelse er, at Berlingske ikke må offentliggøre selve de håndskrevne ark, da det kan afsløre, hvordan de er blevet smuglet ud af fængslet. Emil Rottbøll er Berlingskes Rusland-korrespondent",
        "metadata": {
            "source": "https://www.berlingske.dk/internationalt/putin-kritiker-i-udsmuglet-brev-fra-faengslet-jeg-er-ikke-blevet-i",
            "image_url": "https://berlingske.bmcdn.dk/media/cache/resolve/image_x_large/image/180/1801672/24718899-russian-opposition-figure-and-moscow-city-councill.jpg",
            "publication_time": "Søndag d. 23. juni 2024, kl. 09.26",
            "author": "Emil Rottbøll",
            "related_links": [],
            "attachments": []
        }
    }
}