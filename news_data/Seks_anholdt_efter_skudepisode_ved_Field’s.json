{
    "version": "1.0",
    "document": {
        "id": "https://www_berlingske_dk/samfund/seks-anholdt-efter-skudepisode-ved-field-s",
        "title": "Seks anholdt efter skudepisode ved Field’s",
        "content": "Politiet har nu anholdt seks personer efter skudepisoden ved indkøbscenteret Field’s på Amager. Det oplyser vicepolitiinspektør ved Københavns Politi Lau Thygesen onsdag eftermiddag.  Under skyderiet blev to personer såret af skud. Den ene blev ramt i ryggen og er blevet fragtet til Rigshospitalet, mens den anden blev ramt i armen. En tredje person slap med overfladiske skrammer ved sammenstødet. Vicepolitiinspektøren oplyser, at flere af de anholdte har tilknytning til bandemiljøet, men at man fortsat ikke ved, om skyderiet var et bandeopgør. Skyderiet fandt sted kort før klokken 12, hvor der blev afgivet flere skud ved Field’s og efterfølgende et ukendt antal skud i centerets parkeringskælder. BNB",
        "metadata": {
            "source": "https://www.berlingske.dk/samfund/seks-anholdt-efter-skudepisode-ved-field-s",
            "image_url": "https://berlingske.bmcdn.dk/media/cache/resolve/image_x_large/image/71/719306/8435311-dwq.jpg",
            "publication_time": "Onsdag d. 18. marts 2015, kl. 16.14",
            "author": null,
            "related_links": [],
            "attachments": []
        }
    }
}