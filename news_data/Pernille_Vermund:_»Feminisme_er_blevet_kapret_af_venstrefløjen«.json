{
    "version": "1.0",
    "document": {
        "id": "https://www_berlingske_dk/succeskriteriet/pernille-vermund-feminisme-er-blevet-kapret-af-venstrefloejen",
        "title": "Pernille Vermund: »Feminisme er blevet kapret af venstrefløjen«",
        "content": "Linjerne i debatten var trukket skarpt op fra start, da det blev tydeligt, at erhvervskvinden Mia Wagner og Nye Borgerliges formand, Pernille Vermund, var uenige om det meste, når emnet er ligestilling. Mia Wagner, der er kendt fra DR-programmet Løvens Hule, fortalte, at hun for lidt over et år siden sprang ud som feminist, da det gik op for hende, hvor få kvinder der har magtfulde poster i dansk erhvervsliv. Sværere var det for Pernille Vermund at svare på, hvorvidt hun er feminist. »Det vil der nok ikke være særligt mange feminister, der mener, at jeg er. Omvendt synes jeg også, at jeg tager nogle af de kampe, der gavner kvinder.«  Adspurgt, hvorfor hun ikke tror, at mange feminister ville kalde hende for feminist, svarede Vermund: »Fordi feminisme er blevet kapret af venstrefløjen, og det er blevet sådan noget med kvinder på bekostning af mænd,« sagde Vermund. Debatten mellem de to blev optaget til 11. og sidste afsnit i denne sæson af Berlingskes podcastSucceskriteriet. En podcast, der sætter fokus på, at virksomhederne nu ikke kun bliver målt på vækst og omsætning. Nye succeskriter har vundet frem, og det er ikke kun på bæredygtighed og grønne løsninger. Et af de nye succeskriterier for virksomheder er diversitet i bestyrelsen og topledelsen, hvilket var emnet for aftenens debat, der blev optaget på toppen af Berlingske foran 120 tilskuere. Selvom Mia Wagner og Pernille Vermund var uenige om både behovet for kvindekvoter og øremærket barsel, var der dog også ét emne, hvor de to var enige. Hvilket emne det var, kan du høre mere om i podcasten nedenfor: ",
        "metadata": {
            "source": "https://www.berlingske.dk/succeskriteriet/pernille-vermund-feminisme-er-blevet-kapret-af-venstrefloejen",
            "image_url": "https://berlingske.bmcdn.dk/media/cache/resolve/image_x_large/image/152/1524970/24030575-.jpg",
            "publication_time": "Mandag d. 07. marts 2022, kl. 15.24",
            "author": "Mette Dalgaard",
            "related_links": [],
            "attachments": []
        }
    }
}