{
    "version": "1.0",
    "document": {
        "id": "https://www_berlingske_dk/kommentatorer/vil-du-doe-for-europa-vi-har-latterliggjort-ideen-nu-er-det-alvor",
        "title": "Vil du dø for Europa? Vi har latterliggjort ideen, nu er det alvor",
        "content": "Da Venstres medlem af Europa-Parlamentet Morten Løkkegaard for godt ti år siden tog initiativ til projektet »Den Nye Fortælling om Europa« blev detlatterliggjort. Her skulle europæiske kulturpersonligheder, kunstnere og intellektuelle give deres bud på, hvad der binder europæerne sammen – ud over fred og frihandel. Teksten rummede formuleringer som »Europa er en sindstilstand og langt mere end en gruppe nationalstater« og er som sådan ikke noget at skrive hjem om. Men reaktionerne var typiske for vores tilgang til det europæiske projekt: »absurd« og »et klassisk eksempel på, at systemet ikke har respekt for skatteydernes penge.« Jeg kom til at tænke på den hårde medfart, Løkkegaard fik for sit forsøg på at spidsformulere den dybere mening med Europa, da vi på redaktionen inden for få dage modtog to større essays om Europa fra henholdsvis forfatter Jens Christian Grøndahl og det borgerlige makkerpar Søren Pind, tidligere Venstre-minister, og den konservative forfatter Christian Egander Skov. Venstres medlem af Europa-Parlamentet Morten Løkkegaard blev latterliggjort, da han for godt ti år siden samlede kunstnere og kulturpersonligheder for at skabe en ny fortælling om Europa. Men måske er det ham, der ler sidst og bedst?Fold sammenLæs mereFoto: Søren Bidstrup. Tematikken overlapper med Løkkegaards, men den store forskel er selvfølgelig den verden, teksterne lander i. Fortællingen om Europa står nu på en brændende platform. »Vi kan ikke længere tage vores frihed og sikkerhed for givet. Vi kan ikke længere regne med andre end os selv. Derfor er Europa blevet en nødvendighed,«skriver Pind og Egandermed henvisning til Putins invasion af Ukraine og Trumps undergravning af det transatlantiske forhold. »Vi europæere er vågnet op til en ny virkelighed,«skriver Jens Christian Grøndahlog fortsætter: »Vi forventer ikke længere, at amerikanerne skal komme og dø for os. 80 år efter Anden Verdenskrigs afslutning har vi endelig besluttet os for selv at opbygge den tilstrækkelige militære afskrækkelse, der er frihedens, åbenhedens og fredens forudsætning.« Både Grøndahl og de to andre forfattere skriver om deres personlige forhold til Europa gennem årene. Vi hører om Grøndahls besøg hos Frankrigs præsident Macron i Elyséepalæet før Ukraine-krigen, hvor han i selskab med andre europæiske intellektuelle drøftede netop den fælles europæiske historie. Liberale Pind og konservative Egander reflekterer over, hvordan de fra hver deres hjørne af borgerligheden nu er kommet frem til et fælles ståsted i hjertet af Europa. Begge tekster kredser mere eller mindre direkte om spørgsmålet, hvorvidt Europa er værd at dø for. Forfatter Jens-Christian Grøndahl har i mange år været engageret i debatten om fælles værdier i Europa. Nu er det ikke længere kun en abstrakt og intellektuel diskussion: »Vi europæere er vågnet op til en ny virkelighed,« skriver Grøndahl i et essay.Fold sammenLæs mereFoto: Mathias Svold. Pind og Egander trækker tråde til Besættelsen, hvor europæere skulle vælge, om man skulle føje sig for truslen udefra, altså samarbejde med fjenden, eller kæmpe imod. De er stålsatte i, at Europa er værd at kæmpe for, men peger på at det ikke kun vil kræve krudt og kugler, men også oprustning »politisk, kulturelt og åndeligt«. For Grøndahl handler Europa om mindst to unikke balancer: Foreningen af store og små lande i troen på samarbejde samt frihed og fællesskab som hinandens uundværlige forudsætninger. Fundamentet for dette er ikke én stor og forkromet fortælling, men slet og ret evnen til at lytte: »Det er den evne, vi forsvarer ved at opruste. For at værne om menneskemødet. I en verden, hvor den stærkes ret er normen, kræver det dobbelt styrke at holde Europas åbne samfund åbent. Håndhæve, at stærk eller svag, stor eller lille, ikke er kriterier for gensidig respekt og tillid,« skriver han. Utopisk, verdensfjern, naiv – ideen om Europa har utvivlsomt et skær af alt dette. EU har med rette været kritiseret for sin manglende evne til at løse de problemer, som var mest nærværende i befolkningernes hverdag. Men jeg tror, vi er mange, der klemt af Putin fra den ene side og Trump fra den anden er kommet i bedre kontakt med vores indre europæer. Den Europæiske Fortælling. Hvem tør i dag affeje det som ligegyldigt eller latterligt? Undskyld, Morten Løkkegaard. Sandhedsøjeblik for politisk forbruger: ReklamemandSebastian Jensen har fulgt varemærket Tesla, der tidligere stod for »fremsynethed, klimabevidsthed og teknologisk overlegenhed« til nu at fremstå som »en ideologisk slagmark på fire hjul,« der forbindes med Elon Musk og Donald Trumps højrefløjsprojekt. Nu hader venstrefløjen Tesla, modsat med højrefløjen, der tidligere var imod elbiler. »Hvis der nogensinde har været et tidspunkt, hvor den politiske forbruger kunne træde i karakter, er dette momentet,« skriver Jensen. Det amerikanske grønlandsbesøg efterlader ikke meget håb.Fold sammenLæs mereFoto: Jens Hage. Tak fordi du læser med på »Ugens debat«. Hvis du har kommentarer, eller selv vil blande dig i debatten, er du velkommen til at sende mig en mail påjaro@berlingske.dk",
        "metadata": {
            "source": "https://www.berlingske.dk/kommentatorer/vil-du-doe-for-europa-vi-har-latterliggjort-ideen-nu-er-det-alvor",
            "image_url": "https://berlingske.bmcdn.dk/media/cache/resolve/image_x_large/image/190/1905154/24920156-utopisk-verdensfjern-naiv---iden-om-europa-har.jpg",
            "publication_time": "Søndag d. 30. marts 2025, kl. 08.48",
            "author": "Jacob Rosenkrands",
            "related_links": [],
            "attachments": []
        }
    }
}