{
    "version": "1.0",
    "document": {
        "id": "https://www_berlingske_dk/ledere/berlingske-mener-drs-kampagne-mod-private-lejeboliger-rammer-ikke-de",
        "title": "Berlingske mener: DRs kampagne mod private lejeboliger rammer ikke de virkelige problemer",
        "content": "Danmarks Radio kører et tema med titlen»Dyre Lejeboliger«. DR fremhæver, at huslejen fra 2018 til 2024 er steget med op til 40 procent, og at lejeboliger er blevet»big business«. Mere end 680.000 lejer nu deres bolig af en virksomhed, lyder det. Indtrykket af, at her foregår noget skummelt, underbygges af et eksempel på en lejer, der»bruger halvdelen af sin løn på at leje sit hjem af en virksomhed«. Borgmestrene i København og Aarhus mener ifølge DR da også, »at markedskræfterne er gået for vidt, når virksomhederne har investeret så massivt i lejeboliger i byerne«. Mener borgmestrene virkelig, at det ville være en fordel, hvis virksomhederne ikke havde bygget lejeboliger i byerne? Som sædvanlig, når DR har et tema, får den samtidigt på alle tangenter – på nettet, i radio og på tv. »Der er behov for mange flere ejerboliger i København. Det er heldigvis gået op for Sophie Hæstorp Andersen (S), boligminister og tidligere overborgmester i København.«Fold sammenLæs mereFoto: Niels Ahlmann Olesen. Huslejerne i private udlejningsboliger er steget fra 2018 til 2024. Men det samlede billede er mere nuanceret, end man umiddelbart får indtryk af hos DR. Prisstigningen varierer meget mellem byer og lejlighedstyper. Lejligheder, hvor huslejen ligger midt imellem den billigste og dyreste husleje, altså en slags gennemsnitslejlighed, er steget mindst. I København, hvor stigningen for den type lejlighed er størst, er stigningen på19,9 procent, mens lejen for den »midterste« lejlighed i Aarhus faktisk er faldet med 10,4 procent. For de billigste lejligheder er stigningen størst i København med41,4 procent, mens de i Aarhus kun er steget med 10 procent. Det hører med til historien, at ingen lejer, boende i den samme lejlighed, har fået den stigning. De høje stigninger er forårsaget af lejligheder, der er blevet moderniseret, og af nybyggede lejligheder. Stigningen i lejerne er ledsaget af en forbedret boligstandard. DRs tema er stor ståhej for ingenting. DR rammer ved siden af, men rigtige problemer er der da på boligområdet, ikke mindst i København. Her er hovedproblemet, at der er for få ejerboliger, som kun udgør21 procent, selvom det store flertal helst vil have en ejerbolig. »Der skal bygges flere ejerboliger. Det må undersøges, om incitamenterne kan ændres, så det bliver mere attraktivt for private at bygge ejerboliger.«Fold sammenLæs mereFoto: Linda Kastrup. Af de mange nye boliger bygget i København siden 2011 er næsten to tredjedele private lejeboliger. Det er skævt i forhold til behovet, men uden de mange nye private lejeboliger ville den københavnske boligsituation have været endnu værre. Der er behov for mange flere ejerboliger i København. Det er heldigvis gået op forSophie Hæstorp Andersen(S), der er boligminister og tidligere overborgmester i København. Der skal bygges flere ejerboliger. Det må undersøges, om incitamenterne kan ændres, så det bliver mere attraktivt for private at bygge ejerboliger. Københavns Kommune kan bidrage ved at skaffe flere byggegrunde. På venstrefløjen er der en sær modvilje mod at skaffe plads til nybyggeri. Den gamle losseplads på Amager, der poetisk blev omdøbt til Lærkesletten, og Lynetteholmen har været omstridt som hjemsted for boligbyggeri. Grundprisen udgør en væsentlig del af omkostningen ved nybyggeri. Den omkostning kan nedbringes med et rigeligt udbud af byggegrunde og af byggeri i højden. Byggeri i højden møder også modstand fra venstrefløjen, som ellers går meget op i at skaffe boliger til overkommelige priser. Problemet med det københavnske boligmarked er ikke, at markedskræfterne er gået for vidt, men at de stramt regulerede leje- og andelsboliger fylder for meget. Det vil kun flere ejerboliger kunne råde bod på. OLE P. KRISTENSEN ",
        "metadata": {
            "source": "https://www.berlingske.dk/ledere/berlingske-mener-drs-kampagne-mod-private-lejeboliger-rammer-ikke-de",
            "image_url": "https://berlingske.bmcdn.dk/media/cache/resolve/image_x_large/image/191/1912837/24933648-huslejerne-i-private-udlejningsboliger-er-steget.jpg",
            "publication_time": "Mandag d. 21. april 2025, kl. 18.20",
            "author": null,
            "related_links": [],
            "attachments": []
        }
    }
}