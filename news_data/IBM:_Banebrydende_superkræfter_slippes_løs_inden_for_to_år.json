{
    "version": "1.0",
    "document": {
        "id": "https://www_berlingske_dk/virksomheder/ibm-banebrydende-superkraefter-slippes-loes-inden-for-to-aar",
        "title": "IBM: Banebrydende superkræfter slippes løs inden for to år",
        "content": "Inden for de næste blot to år vil nye og banebrydende superkræfter blive sluppet løs, når nye kvantecomputerchip vil begynde at arbejde og dermed udkonkurrere de velkendte klassiske computere. Sådan lyder det fraden amerikanske it- og konsulentgigant IBM, som mandag morgen ifølge amerikanske medier meldte ud, at selskabet har designet en ny kvantecomputerchip. Den går under navnet Eagle (Ørn) og har 127 såkaldte »kvantebits« (eller »qubits«). En kvantebit er den helt grundlæggende byggeklods i kvantecomputere. Kvantebits kan lagre nuller og ettaller, ligesom en almindelig computer gør det i dag, men samtidig kan de arbejde med en slags superværdi, som er både nul og ét på samme tid, hvor kvantebitsene arbejder sammen om at nå et resultat. På den måde kan en kvantecomputerchip udføre væsentligt flere og langt mere komplicerede beregninger,end en normal computer er i stand til. Kvantebits er imidlertid langt sværere at bygge og få til at virke. Den største udfordring er at udvikle et system, som kan aflæse eller forandre tilstanden for disse kvantebits, så det rigtige svar kan aflæses. Apples allernyeste chip, M1 Max, der sidder i deres nyeste udgaver af Macbook Pro, har 57 milliarder transistorer med små kontakter – såkaldte halvledere, som kan være enten tændt eller slukket og dermed enten skrive et 1-tal eller et 0. De 57 milliarder transistorer kan groft sagt tælles som bits. Ifølge IBM er Eagle-chippen den første, der har flere end 100 kvantebits. Selskabet forventer i 2022 at kunne lancere en Osprey-chip med 433 kvantebits og en Condor-chip med hele 1.121 kvantebits. Dermed vil man være nået så langt i udviklingen af den nye teknologi, at kvantecomputere vil kunne slå de traditionelle computere, når det gælder regnekraft og hurtighed. I dag mangler kvantecomputere endnu kraft nok. De har ikke nok kvantebits at arbejde med, og kvantebitsene kan ikke holde deres kvantetilstand længe nok, før de atter er ændret, hvilket er den helt store udfordring i »kampen« mod den traditionelle computer. Kvantetilstanden, hvor »miraklerne« skal ske, varer ofte blot nogle få hundrede mikrosekunder. Herefter falder kvantebitsene ud af kvantetilstanden, så der opstår fejl i beregningerne. Disse beregninger skal så rettes ved enten at bruge flere kvantebits eller anvende software, men disse udfordringer er endnu ikke løst. Ifølge IBM-direktør Dario Gil, som leder researchafdelingen, står kvantecomputere da heller ikke til at tage over straks, men de vil inden udgangen af 2023 begynde at få praktisk værdi, så visse opgaver vil blive udført af dem, mens andre fortsat håndteres bedst af traditionelle computere. Internetgiganten Google, industrikæmpen Honeywell og softwaregiganten Microsoft er blandt de mange andre, der også arbejder på at udvikle en ægte kvantecomputer. IBM lancerede i 2020 sin hidtil største kvantechip, Hummingbird, med 65 kvantebits. I august i år gik danske universiteter, virksomheder, organisationer og ministeriersammen om at stifte foreningen Danish Quantum Community, som skal opbygge et stærkt økosystem for fremtidens kvanteteknologi i Danmark og sikre Danmark en plads i verdenseliten, når det kommer til udviklingen af fremtidens regnekraft.",
        "metadata": {
            "source": "https://www.berlingske.dk/virksomheder/ibm-banebrydende-superkraefter-slippes-loes-inden-for-to-aar",
            "image_url": "https://berlingske.bmcdn.dk/media/cache/resolve/image_x_large/image/148/1485905/23925261-pix-hummingbird.jpg",
            "publication_time": "Mandag d. 15. november 2021, kl. 12.30",
            "author": "Thomas Breinstrup",
            "related_links": [],
            "attachments": []
        }
    }
}