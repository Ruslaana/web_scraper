{
    "version": "1.0",
    "document": {
        "id": "https://www_berlingske_dk/skaerm/vi-ved-paa-forhaand-hvem-der-mestrer-sproejtearbejdet-alligevel-er",
        "title": "Vi ved på forhånd, hvem der mestrer sprøjtearbejdet. Alligevel er Berlingskes anmelder blød som nougat",
        "content": "Fire mænd og seks kvinder bliver hentet ved bussen af en storsmilendeTimm Vladimirsom en flok børnehavebørn på en asfaltparkeringsplads. »Uuuh, så skal vi faktisk virkelig til det!« griner de begejstret og nervøst. I forgrunden ser vi Clausholm Slot, der ligger nær Randers og siden 2016 har dannet smukke, barokke rammer om »Den store bagedyst«. Nu er vi så nået til sæson 13 af realitykonkurrencen, der efterhånden er en institution i sig selv herhjemme – selvom programmet jo er importeret fra høflige Storbritannien. Det er på grund af »Den store bagedyst«, at man i dag kan købe alskens bageudstyr i Kop & Kande og udstyre sit køkken som et fransk pâtisserie. Ve den husmor m/k, der ikke kan temperere chokoladen på fødselsdagskagen. Den skal selvfølgelig også have flere lag med hver sin hjemmerørte mousse og mindst én isomaltskulptur på toppen. Derfor er der også gået lidt inflation i kompetencerne. Bagedystdeltagerne bliver dygtigere og dygtigere med årene.Fold sammenLæs mereFoto: DR Presse. Hvert år bliver bagedystdeltagerne dygtigere og dygtigere. Mesterværkerne – de fine og kreative kager med en personlig historie, som vi nervepirrende slutter hvert program af med – er allerede fra første afsnit faktiske mesterværker. Bagedystens succes har frarøvet os den inspirerende udvikling i kompetencer, som amatørbagerne i de tidligere sæsoner var igennem. Men heldigvis er der noget ved »Den store bagedyst«, der aldrig ændrer sig. Der er aldrig en dag, hvor solen ikke skinner uden for teltet i »Den store bagedyst«. Egentlig kunne man godt kalde programmet en børnehave for voksne. Det mener jeg på ingen måde nedsættende. Her er plads til alle, man kan ikke begå fejl, og værten Timm Vladimir er altid strålende glad for at se hver en deltager. DommerneKatrine Foged Thomsen og Markus Grigostår for gedigen faglighed, men de giver aldrig kritik – lige meget hvor forfejlet en kage er – som ikke er pudret ind i sukkerdrys. Han er lidt kikset, Timm, som en far, der bliver ramt af en uhæmmet glæde, når hans børn gider hænge ud med ham. I alle de sæsoner, han har været vært på »Den store bagedyst«, har han været så oplagt, man mistænker ham for at lave gadedrengehop på arbejde. Jeg håber, at programmet fortsætter med ham som vært i 20 år endnu, indtil han kan gå på velfortjent pension. Vært Timm Vladimir sammen med dommerne Katrine Foged Thomsen og Markus Grigo og hele 2024-bagedystholdet.Fold sammenLæs mereFoto: DR Presse. Egentlig kan »Den store bagedyst« kategoriseres som reality, men er på en måde alt andet end det. I »Robinson Ekspeditionen« ender man altid med at hyggehade en af deltagerne, men i »Den store bagedyst« skal man finde den, man bedst kan lide – og alle er så nemme at holde af. Jeg er allerede faldet for Katja fra Randers. Hun er sosu-assistent, har regnbuefarvede vipper på øjnene og er meget forelsket i sin søde mand, der efterlader stakkevis af kærlighedserklæringer til hende på toilettet. Hendes mesterværk er en kage, der hylder brætspilsaftener med ungerne. Åh, eller hvad med Alan. Afghanistan-veteran og nu far med stort F (det står også på koppen hjemme i privaten, der flyder med legetøj). Han er spejderleder, og i et klip ser vi ham tage en tumling i hånden, der ligner en mellemting mellem en engel og en skovtrold. »Jeg vil gerne være et forbillede for mine børn, men også andre børn,« siger den store mand om at være spejderleder. Hans mesterværk er en spejderlejr med regnbuefarver indeni. Desværre er Alan en rimelig inhabil bager, men som menneske får han topkarakter. Og det er jo også det vigtigste i »Den store bagedyst«. 36-årige Alan fra Solrød Strand er en del af holdet i denne omgang af »Den store bagedyst«.Fold sammenLæs mereFoto: DR Presse. Personligt kunne jeg ikke være mere ligeglad med kager. Sådan er der sikkert mange bagedystentusiaster, der har det. Men jeg kan lide venlighed, og som en bastion for næstekærlighed og inklusion er »Den store bagedyst«nice core,som man kalder det, ud til de dejklistrede fingerspidser. Deltagerne i »Den store bagedyst« græder over spildt mælk, knækket isomalt og udflydende ganache, men de andre bagedystdeltagere er altid klar med et kram – eller et shot, hvis nogen nu er i gang med at lave en kage, der mest er til voksne. Og sjovt nok går det aldrig rigtig ud over konkurrenceelementet. Det er stadig spændende, hvem der taber kagen, glemmer melet eller på anden vis sætter ambitionerne for højt. Men programmet er også blevet lidt metaltræt. Det er de samme arketyper, der optræder igen og igen. Man ved næsten fra start, at det er den unge fyr med store, flotte øreringe, der nok er den mest kreativt nytænkende bager. Eller den 30-årige kvinde med Maanesten-smykker og pastelfarvet tøj, der kan imponere med afsindig præcist sprøjtearbejde. Og Pernille på 60 har en fjollet mimik og generøsitet med sig selv, der kunne få hele Danmark til at forelske sig i hende. Men det – og lykkelige Timm Vladimir – er måske også alt rigeligt til en lørdag aften. »Den store bagedyst« kan ses lørdage klokken 20 på DR1 eller streames på DRTV.",
        "metadata": {
            "source": "https://www.berlingske.dk/skaerm/vi-ved-paa-forhaand-hvem-der-mestrer-sproejtearbejdet-alligevel-er",
            "image_url": null,
            "publication_time": "Lørdag d. 05. oktober 2024, kl. 20.28",
            "author": null,
            "related_links": [],
            "attachments": []
        }
    }
}