{
    "version": "1.0",
    "document": {
        "id": "https://www_berlingske_dk/kommentatorer/kan-mode-vaere-ansvarlig",
        "title": "Kan mode være ansvarlig?",
        "content": "Apropos modeugen Men samtidig kører der på den indre skærm billeder af anorektiske modeller. Og tøjet er sikkert fremstillet af sprøjtet bomuld, farvet i åbne kar og syet på fabrikker med kummerlige forhold, hvor små børn bliver groft udnyttet. Sandheden er som altid mere kompliceret. Der er ingen tvivl om, at modebranchen har en masse udfordringer på CSR-området. Det hænger primært sammen med, at branchen er global, og at en stor del af værdikæden befinder sig i lande, hvor miljø- og arbejdsmiljøforhold slet ikke når danske standarder, og hvor der ofte er problemer med at følge selv de mest basale internationale regler. Problemerne for tøjbranchen handler især om arbejdsforhold. Produktionen er relativt lavteknologisk, og arbejdet udføres oftest af folk uden nogen særlig uddannelse. Som regel står tøjfirmaerne ikke selv for produktionen og ejer ikke fabrikkerne; derfor er det svært at holde styr på, om de lokale regler for arbejdstid, mindsteløn osv. overholdes. Men det betyder ikke, at man ikke skal gøre en indsats! Og det gør danske tøjfirmaer! Ikke alle fortæller så meget om det, men flertallet gør en aktiv indsats for at skabe ordentlige forhold i branchen. De kan imidlertid ikke gøre så meget alene, og derfor er det afgørende, at der findes forskellige initiativer, der dels kan hjælpe dem med viden og ideer til, hvor de kan sætte ind, og dels med at få skabt et fælles pres på leverandørerne for at få højnet standarderne generelt. Højere standarder i produktionen vil ofte føre til højere kvalitet (og færre fejl), men koster som regel også ekstra. Derfor handler det for virksomhederne om at få overbevist kunderne (butikker og især forbrugere) om, at de skal betale mere for varen - og det er ikke altid nemt. Prisen på tøj er faldet markant de sidste 20 år - især fordi tøjet produceres i lavtlønslande - og danske mærker har især markeret sig som »gode til prisen«. Det vil derfor kræve en tilvænning for alle parter, hvis man skal ændre sin position i markedet. Mange firmaer er parat til at være et skridt eller to foran forbrugerne på denne vej - men ikke mere. Så hvis forbrugerne ikke kommer mere med, bliver det svært at opretholde den positive udvikling.",
        "metadata": {
            "source": "https://www.berlingske.dk/kommentatorer/kan-mode-vaere-ansvarlig",
            "image_url": "https://berlingske.bmcdn.dk/media/cache/resolve/image_x_large/image/84/841916/2922794-ole-schmidt-globaliseringschef-dansk-erhverv.jpg",
            "publication_time": "Tirsdag d. 10. august 2010, kl. 22.30",
            "author": null,
            "related_links": [],
            "attachments": []
        }
    }
}