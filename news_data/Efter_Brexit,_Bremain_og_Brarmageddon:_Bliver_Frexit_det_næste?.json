{
    "version": "1.0",
    "document": {
        "id": "https://www_berlingske_dk/internationalt/efter-brexit-bremain-og-brarmageddon-bliver-frexit-det-naeste",
        "title": "Efter Brexit, Bremain og Brarmageddon: Bliver Frexit det næste?",
        "content": "Har du nogensinde hørt om Brapocalypse og Brarmageddon? Måske ikke, men på de sociale medier har det været blandt de mere kreative modsvar til Brexit i den heftige debat om Storbritanniens EU-medlemskab. Sammentrækninger til nye ord er et hit på de sociale medier, som i den grad også er begyndt at sprede sig til resten af medieverdenen og offentligheden. Det store gennembrud for den slags ord kom for et år siden, da alle talte om Grexit – altså et græsk exit fra eurozonen. Så snart Grækenlands liv i eurozonen var reddet – i hvert fald for en stund – flyttede fokus straks til den britiske folkeafstemning om EU-medlemskabet som et muligt Brexit. Fortalerne for at beholde Storbritannien i EU spillede hurtigt tilbage med Bremain, som dog aldrig fik helt den samme succes på de sociale medier. Faktisk har det været et andet »Leave«-slogan, der er blevet brugt mest i de seneste uger – nemlig Beleave – som tabloidavisen The Sun kom på sin forside, da den bekendte kulør med et: »BeLEAVE in Britain.«  Modsvarene har ikke været helt uden humor. Brapocalypse og Brarmageddon med henvisning til verdens undergang ved et britisk exit har dog aldrig fået samme gennemslagskraft. Faktisk giver en søgning på Brarmageddon også en hel del billeder af store bunker med BHer – på engelsk »bra« – som dog næppe får verden til at gå under. Til gengæld har Brexit været så stærkt, at EU-Kommissionen i de seneste uger op til afstemningen har undgået at bruge ordet, fordi det netop indebærer et exit. I stedet har Kommissionens talspersoner talt om »den britiske afstemning«, når de næsten dagligt har fået Brexit-spørgsmål. EU-modstandere i lande som Frankrig og Nederlandene har da også straks grebet bolden med krav om lignende afstemninger. »I dag taler vi om Grexit, i morgen vil det være Brexit, og i overmorgen vil det være Frexit,« sagde Front Nationals leder, Marine Le Pen, allerede for et år siden til Bloomberg TV og tilføjede, at man roligt kunne kalde hende »Madame Frexit«.  Også i Nederlandene, hvor et klart flertal stemte nej til EUs handelsaftale med Ukraine ved en folkeafstemning i april, kan en folkeafstemning om EU-medlemskabet komme på tale, hvis EU-kritikeren Geert Wilders får magten efter næste års parlamentsvalg, som de aktuelle meningsmålinger peger på som en mulighed. Det er allerede døbt Nexit. Et dansk exit – Dexit – nævnes såmænd også i flæng med Frexit og Nexit på Twitter og andre sociale medier. Ikke mindst fordi den britiske EU-modstander over dem alle, Nigel Farage, har sagt, at et Brexit vil blive efterfulgt af et Dexit og så et Nexit, inden EU bryder helt sammen. Foreløbigt skal stemmerne dog lige tælles op. Men ordlegen fortsætter utvivlsomt. ",
        "metadata": {
            "source": "https://www.berlingske.dk/internationalt/efter-brexit-bremain-og-brarmageddon-bliver-frexit-det-naeste",
            "image_url": "https://berlingske.bmcdn.dk/media/cache/resolve/image_x_large/image/17/178858/13779167-24udlbrexit-190547jpg.jpeg",
            "publication_time": "Torsdag d. 23. juni 2016, kl. 22.20",
            "author": "Jakob Ussing",
            "related_links": [],
            "attachments": []
        }
    }
}