{
    "version": "1.0",
    "document": {
        "id": "https://www_berlingske_dk/kommentarer/derfor-er-bondefortaellingen-forkert",
        "title": "Derfor er bondefortællingen forkert",
        "content": "Prof. emeritus Søren Kjeldsen-Kragh (SKK)har i Berlingske 21. januar gentageten gammel og misvisende fortælling om Danmarks vej til velstand, lad os kalde den bondefortællingen. Den har efter mere end 100 års indoktrinering sat sig dybt i dansk kultur. SKK’s indlæg er bondefortællingen i ren form: Den frigjorte bonde, der lærte at læse og skrive, som gjorde brug af nye erkendelser og forskningsresultater, som tilpassede sig nye markedsvilkår, og som sikrede dansk landbrug en udvikling til et af verdens mest effektive. Det er en smuk demokratisk fortælling, der især blev cirkuleret i årtierne omkring 1900, hvor landbobevægelsen vandt den politiske kamp. Den passer perfekt til det grundtvigske Danmark. Problemet er dog, at de spredte iagttagelser, som bondefortællingen altid gentager, slet ikke giver et tilstrækkeligt nuanceret billede af udviklingen. Her er det bedre at gå til resultaterne i den nyeste forskning. Den har vist, at landbruget som i andre landbrugslande var en bærende sektor, men pionererne i Danmarks modernisering var ikke selvejerbønderne, men derimod en lille gruppe godsejere og ikke mindst den økonomiske elite og borgerskabet i København og de større provinsbyer, som var internationalt orienterede. Udenlandske virksomheder var også vigtige. Udvekslingen af viden, kapital, arbejdskraft og varer skete over et bredt felt, der også kom den danske landbrugseksport til gode. Moderniseringsprocessen tog fart allerede i 1700-tallet. Markedsøkonomien udviklede sig i et frugtbart samspil mellem stat og virksomheder, både inden for byerhvervene og i landbruget. Samlet blev dansk konkurrenceevne så god, at Danmark ved midten af 1800-tallet var et af verdens mest velstående lande. På det grundlag organiserede bønder og husmænd sig fra 1880erne i andelsbevægelsen. De kopierede byelitens virksomheder i nogle få brancher, dog ofte som beskedne efterligninger. Det bidrog til, at Danmark bevarede sin position som et af verdens mest velstående lande omkring Første Verdenskrig. Dansk økonomisk vækst var i mellemkrigstiden og i årtierne efter Anden Verdenskrig lav sammenlignet med andre udviklede lande, og det hjalp ikke, at bondefortællingen blev brugt til at legitimere, at ressourcer kanaliseredes til støtte for landbruget. Landbruget kom til at fylde for meget, og sammen med husmændene blokerede bønderne for ressourcer til fordel for virksomheder i andre erhverv. Jeg har sammenfattet den nyere forskning i disse komplekse forhold, herunder landbrugets udvikling, i to bøger med titlen Vejen til velstand for tiden frem til 1930. Jeg arbejder pt. med en kollega på at dække tiden siden 1930, hvor bondefortællingen fortsat stod stærkt, selvom væksten i slående og stigende grad blev skabt i andre sektorer. Det virker ikke til, at SKK har orienteret sig i disse bøger eller i anden nyere forskning. Bondefortællingen gentages blot, selv om den ikke giver et retvisende billede af dansk økonomisk udvikling. Det kræver en langt bredere anlagt analyse. Per Boje er dr.phil. og prof. emeritus på SDUs Center for Maritim- og Erhvervshistorie",
        "metadata": {
            "source": "https://www.berlingske.dk/kommentarer/derfor-er-bondefortaellingen-forkert",
            "image_url": "https://berlingske.bmcdn.dk/media/cache/resolve/image_x_large/image/138/1382073/23645356-landbruget-marts-2020.jpg",
            "publication_time": "Torsdag d. 28. januar 2021, kl. 22.12",
            "author": null,
            "related_links": [],
            "attachments": []
        }
    }
}