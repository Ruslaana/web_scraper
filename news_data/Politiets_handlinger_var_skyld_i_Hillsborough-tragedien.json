{
    "version": "1.0",
    "document": {
        "id": "https://www_berlingske_dk/sport/politiets-handlinger-var-skyld-i-hillsborough-tragedien",
        "title": "Politiets handlinger var skyld i Hillsborough-tragedien",
        "content": "Juryen i sagen omkring Hillsborough-tragedien i 1989 under FA Cup-semifinalen mellem Liverpool og Nottingham Forest er kommet frem til, at de 96 ofre døde som følge af en strafbar handling. I dommen lyder det, at Liverpool-fansene blev \"unlawfully killed\", hvilket i dansk retsterminologi bedst oversættes med uagtsomt manddrab. Det meddeler juryen i retten tirsdag ifølge flere britiske medier. Sagens kerne har været, hvorvidt politiets forberedelse til kampen og ageren på dagen var skyld i katastrofen, som kostede 96 mennesker livet og sårede 766. Ifølge dommen lukkede politiet for mange fans ind, samtidig med at man forsømte at åbne for den tunnel, som ledte ind til tilskuerafsnittene. Det førte til, at den store mængde fans blev klemt. Dermed er skyldsspørgsmålet placeret, da juryen samtidig finder, at fansene ikke bærer ansvar for tragedien. Derudover får også arrangørklubben, Sheffield Wednesday, kritik for ikke at have håndteret situation ordentligt på kampdagen. Juryen mener, at klubben burde have udsat kampen, da det blev klart, at der ikke var styr på tilstrømningen af fans. Også redningsfolkene bliver kritiseret for ikke at have indset situationens alvor i tide. Britiske medier rapporterer om jubel i retten, hvor familiemedlemmer til de døde dermed efter 27 års ventetid får rettens ord for, at det var politiet, og ikke fansene, som var skyld i tragedien. Uden for retten førte det også til glædestårer, kram og en spontan igangsat version af \"You'll Never Walk Alone\" fra de fremmødte efterladte og fans. Med skyldsspørgsmålet placeret hos politiet oplyser den offentlige anklager i England ifølge BBC, at man nu vil begynde at kigge på, om der skal rejses en straffesag mod David Duckenfield, som var øverste ansvarlige for sikkerheden på stadion under tragedien. Politiets uafhængige klagemyndighed kan rejse sager mod både organisationer og individer ifølge det engelske medie. Efter domsafsigelsen fortsatte retssagen med gennemgangen af årsagen til hvert enkelt af de mange dødsfald på den skæbnesvangre dag i Sheffield for 27 år siden. /ritzau/  /ritzau/",
        "metadata": {
            "source": "https://www.berlingske.dk/sport/politiets-handlinger-var-skyld-i-hillsborough-tragedien",
            "image_url": "https://berlingske.bmcdn.dk/media/cache/resolve/image_x_large/image/62/621874/13114638-britain-hillsborough.jpg",
            "publication_time": "Tirsdag d. 26. april 2016, kl. 12.29",
            "author": null,
            "related_links": [],
            "attachments": []
        }
    }
}