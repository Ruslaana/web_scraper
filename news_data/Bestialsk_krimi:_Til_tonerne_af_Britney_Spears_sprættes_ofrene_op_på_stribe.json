{
    "version": "1.0",
    "document": {
        "id": "https://www_berlingske_dk/litteratur/bestialsk-krimi-til-tonerne-af-britney-spears-spraettes-ofrene-op-paa",
        "title": "Bestialsk krimi: Til tonerne af Britney Spears sprættes ofrene op på stribe",
        "content": "Michael Katz Krefeld er en af den slags krimiforfattere, der i sit litterære virke spiller på mere end en prisbelønnet hest. Enten er det den stoiske og Taxa Mike-charmerende privatopdager med dårlig lever og egen husbåd, Thomas »Ravn« Ravnsholdt, der satses på. Eller også er det den dybt kontroversielle og hamrende fandenivoldske politikvinde Cecilie Mars fra Bellahøj, der får tildelt hovedrollen. Og det må man sige, at Mars gør i den ramasjang-og-tjubang-krimi, som Krefeld netop har sendt på gaden. Det er nemlig ikke småting, som Mars står ansigt til ansigt med i »Bødlernes daggry«, der er tredje og (desværre) sidste bind i Cecilie Mars-serien. Tværtimod. Det bimler og bamler fra start til slut i en bloddryppende udgave af København, hvor virkeligheden er lige så dopamin- og adrenalinfremkaldende, som den er bestialsk og plimrådden. Kort fortalt så jagter Mars, der netop er udnævnt som drabschef – hvilket er opsigtsvækkende, hvis man tager hendes personlighed i betragtning – en lallende psykopat, der til tonerne af Britney Spears sprætter kvinder op på stribe. Sideløbende bøvler Mars såvel som hendes crew dog også en hel del med interne anklager om særdeles urent trav i forbindelse med en gammel, uopklaret drabssag, hvor både rigspolitichefen, Rejseholdet og Den Uafhængige Politiklagemyndighed vil stille Mars til ansvar. Og godt underholdt, det er man. Endda for fuld udblæsning. Ikke bare hvad angår indholdet, der buldrer derudad. Men også takket være Krefelds evne til få de konstante sceneskift, de flydende friskfyrs-dialoger og de tvistende tankegange til at gå hånd-i-hånd. Der er ikke så meget pis med »Bødlerne daggry«. Det er bare til hest og derudad.Fold sammenLæs mere Det vil Danmarks justitsminister, Beatrice Klerke, dog ikke. Til gengæld presser hun Mars til at gøre ulovlige ting og sager, der kan fremme Klerkes egen politiske karriere, men som også har til hensigt at minde Mars om, at det er takket være Klerke, at Mars nu er indsat som drabschef. Og ja, det er som sagt vildt nok, at Mars sidder i den stilling. For kaster man et blik ud over den danske krimiscene, skal man den ondelyneme lede længe efter enløs kanon-karakter, der gør tingene så lidt »by the book«, som tilfældet er med Mars. Men selvom Mars’ ureglementerede omgang med alt lige fra skydevåben og datasikkerhed til coke og selvjustits til tider nærmer sig det groteske, køber man som læser ind på hele molevitten. Og det gør man, fordi man føler, at Krefeld på intet tidspunkt ligger skjul på, at Mars er sat i verden for at underholde læseren. Og godt underholdt, det er man. Endda for fuld udblæsning. Ikke bare hvad angår indholdet, der buldrer derudad. Men også takket være Krefelds evne til få de konstante sceneskift, de flydende friskfyrs-dialoger og de tvistende tankegange til at gå hånd-i-hånd. Der er ikke så meget pis med »Bødlerne daggry«. Det er bare til hest og derudad. Når det er sagt, så halter bogen alligevel lidt på målstregen og denne halten skyldes morderens identitet. For lige så pirrende det er, at morderens sande ansigt først afsløres til allersidst – sådan helt overrumplende og ind fra højre – lige så irriterende er det, at morderens identitet føles så vag og svag, som den gør. For hvem er morderen egentlig? Man mærker ikke vedkommende. Kun vedkommendes modbydelige morads af blodige bedrifter. Men ikke mennesket bag monsteret. Og derfor ender (masse) morderen bare med at blive en brik i det actionmættede spil, som Mars på forhånd er dømt til at tabe, men som hun alligevel på sin helt egen hu-hej-hvor-det-går-facon ender med at vinde. Sådan da. Bødlernes daggryForfatter:Michael Katz Krefeld.Sider:408.Pris:299,95.Forlag:Lindhardt og Ringhof.",
        "metadata": {
            "source": "https://www.berlingske.dk/litteratur/bestialsk-krimi-til-tonerne-af-britney-spears-spraettes-ofrene-op-paa",
            "image_url": null,
            "publication_time": "Fredag d. 10. marts 2023, kl. 11.03",
            "author": null,
            "related_links": [],
            "attachments": []
        }
    }
}