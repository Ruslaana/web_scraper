{
    "version": "1.0",
    "document": {
        "id": "https://www_berlingske_dk/samfund/anklager-i-se-og-hoer-sagen-dommene-er-saerdeles-haarde",
        "title": "Anklager i Se og Hør-sagen: Dommene er særdeles hårde",
        "content": "På trods af, at Retten i Glostrup idømte betingede fængselsstraffe til tre af de tiltalte i Se og Hør-sagen, frifandt én og gav Henrik Qvortrup en delvist betinget straf, er anklageren i sagen tilfreds med dommen. - Jeg er meget tilfreds med den afgørelse, retten er kommet med. Dommene er særdeles hårde. De dømte chefredaktører står til ubetingede straffe, og kun Kim Henningsens dom blev gjort ubetinget, siger anklager Morten Frederiksen. Anklagemyndigheden havde krævet ubetingede fængselsstraffe på op til to år til de tre tidligere chefredaktører på Se og Hør Kim Henningsen, Henrik Qvortrup og Per Ingdal. Qvortrup blev idømt et år og tre måneders fængsel, men kun tre måneder skal afsones. Kim Henningsen fik en dom på et års betinget fængsel, og Per Ingdal blev som den eneste af de seks tiltalte frifundet. - Det gjorde han på grund af en vurdering af beviserne i sagen, så det tager jeg til efterretning, siger Morten Frederiksen efter domsafsigelsen. Sagen handler om ugebladet Se og Hørs såkaldte tys-tys-kilde, som igennem sit arbejde som it-operatør for IBM-Nets skaffede og solgte oplysninger om 135 kendte og kongeliges gøren og laden. Det gjorde han over tre et halvt år fra 2008 til 2011. Oplysningerne brugte Se og Hør til at skrive adskillige historier om de kendte. Anklageren er tilfreds med, at retten lægger vægt på, at det er sket under særligt skærpende omstændigheder - Det er der flere ting i. Der er skærpende omstændigheder i hele måden, som oplysningerne er blevet skaffet på, men også i den måde, oplysningerne er blevet brugt på, siger han. Anklager Morten Frederiksen sætter desuden pris på, at retten sagde, at tilliden til kreditkortet er blevet sat på spil. - Hele tilliden til kreditkortet - det at helt almindelige mennesker skal kunne bruge kreditkortet uden at risikere at blive overvåget- den er brudt. Og det er ifølge retten en særligt skærpende omstændighed, siger anklageren. Fem ud af seks tiltalte fik dom i sagen. Tys-tys-kilden fik halvandet års fængsel og valgte at anke dommen på stedet. De øvrige dømte har valgt at tænke over, om de vil anke eller ej. /ritzau/",
        "metadata": {
            "source": "https://www.berlingske.dk/samfund/anklager-i-se-og-hoer-sagen-dommene-er-saerdeles-haarde",
            "image_url": "https://berlingske.bmcdn.dk/media/cache/resolve/image_x_large/image/15/158577/15560297-dom-i-se-og-hr-sagen---201611.jpeg",
            "publication_time": "Torsdag d. 24. november 2016, kl. 16.03",
            "author": null,
            "related_links": [],
            "attachments": []
        }
    }
}