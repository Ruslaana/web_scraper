{
    "version": "1.0",
    "document": {
        "id": "https://www_berlingske_dk/virksomheder/amerikansk-bankdominans-truer-europa-det-er-de-staerke-der-vinder-her",
        "title": "Amerikansk bankdominans truer Europa: »Det er de stærke, der vinder her«",
        "content": "Det er efterhånden ingen hemmelighed, at de europæiske banker skranter, men på den anden side af Atlanten er det en helt anden fortælling. De amerikanske banker er nemlig i glimrende form, og efter athave slået indtjeningsrekord i 2018er de på vej mod endnu et rekordår i 2019. I tredje kvartal steg bundlinjen hosde amerikanske finanshuse 2,3 procent, mens den for deneuropæiske finanssektor dykkede 11 procent. Det viser tal fra dataudbyderen Refinitiv. »Den europæiske banksektor er meget sårbar og bliver angrebet fra mange fronter, mens de amerikanske banker leder efter nye forretningsmuligheder og kan gå på hugst i Europa i de områder, hvor vi har problemer. Jagten efter kunder spreder sig, og vi må forvente, at der kommer nogle amerikanske banker, der bliver større og mere aktive i Europa. Det er de stærke, der vinder her,« siger Lars Skovgaard Andersen, investeringsstrateg og mangeårig bankanalytiker i Danske Bank. »Amerikanerne nyder godt af en stærkere økonomi og en lidt mere lempelig tilgang til sektoren. Og så rammer minusrenten de europæiske banker, mens de i USA har en noget højere rente. Derfor bliver forskellen så udtalt. De amerikanske banker er så langt foran nu, at de bliver rigtig, rigtig svære at hente,« tilføjer han. De amerikanske banker forventes at komme ud af 2019 med indtjeningsvækst på 8,2 procent, den næsthøjeste vækst blandt de sektorer, Refinitiv har data for. Til sammenligning står finanssektoren i Europa til profitvækst på 0,7 procent i år, hvilket giver en placering i den nederste halvdel. Læs:Vagthund advarer: »Bankerne bliver langsomt kvalt« Den store forskel mellem USA og Europa er også udtalt i bankernes aktiekurser. Siden bunden af finanskrisen i marts 2009 er det amerikanske bankindeks eksploderet til at være 640 procent højere, mens det europæiske ditto »kun« er steget 50 procent. Og ser man på de seneste otte år, har bankaktierne i Europa nærmest stået stille. Fra begyndelsen af 2012 til nu er de europæiske bankers kurser faldet 13 procent, hvorimod de amerikanske i samme periode er blevet 138 procent højere.  I øjeblikket er Europas hårdt pressede banker i gang med store genopretningsprojekter.Deutsche Bank skal fyre 18.000 ansatte,HSBC har varslet 10.000 fyringer, og Société Générale, ING, Credit Suisse og UBS er i gang med skære ned i deres investeringsbanker. Det har givet plads til, at amerikanerne kan rykke ind på det europæiske marked. For eksempel er Deutsche Bank i gang med at sælge ud til Goldman Sachs, der ifølge Bloomberg er ved at overtage aktiver for 51 milliarder dollar, svarende til 346 milliarder kroner. Tidligere på året solgte Deutsche Bank også en asiatisk aktieportefølje til Goldman. Samtidig har amerikanerne også succes med at stå for børsnoteringer, obligationsudstedelser og hjælp til virksomhedsopkøb på det europæiske marked. Blandt andet var det J.P. Morgan og ikke en europæisk bank, der var rådgiver på DSVs opkøb af schweiziske Panalpina tidligere i år.Ifølge en opgørelse fra Wall Street Journalvar de fem investeringsbanker, der midt på året havde den største omsætning i Europa, alle amerikanske. »Hvis du bliver udfordret af dem, der har mange penge, så kan du prøve at tage kampen op, og det kan du gøre en tid. Men du kan ikke blive ved, det koster jo penge. De amerikanske banker har bare et større »warchest«, så det er en risiko for nogle af bankerne i Europa,« siger Lars Skovgaard Andersen. Hans vurdering bliver bakket op af Lanier Saperstein, international bankekspert hos det amerikanske advokathus Dorsey & Whitney i New York. »De amerikanske banker er i god, stærk form og bestemt i en position til at tage markedsandele i Europa. Og det kan og vil de,« siger han. For at forstå, hvorfor de amerikanske finanshuse har det så meget bedre på både indtjening og aktiekurser, skal vi helt tilbage til finanskrisen. En række eksperter, som Berlingske har talt med, peger alle på, at man i USA gik langt mere hårdhændet til værks i oprydningen af banksektoren. Helt centralt var den amerikanske centralbanks gennemgribende stresstest af bankerne i 2009,hvor ti ud af 19 af de største banker dumpede. Den test tvang dem til at polstre deres kapitalbuffere, hvilket – ifølge eksperterne – er en afgørende grund til, at de står stærkt i dag. I Europa kom man først i gang med oprydningen noget senere.  Derudover var bankerne i USA langt hurtigere til at sælge deres giftige aktiver fra og skære i omkostningerne, mens den amerikanske regering iværksatte en række støtteprogrammer, der fik skudt gang i økonomien efter krisen.  »De amerikanske banker hev plasteret af langt hurtigere end de europæiske. I 2008 og 2009 tog de nogle svære beslutninger både i forhold til personale og størrelse, og de fokuserede på deres kerneforretninger. Så de fyrede en masse mennesker og fik styr på omkostningerne,« siger Lanier Saperstein. »Det er delvist kulturelt betinget. I USA er mentaliteten langt mere drevet af en økonomisk kalkyle, hvorimod jeg tror, at det politisk og kulturelt er langt sværere for de europæiske banker,« tilføjer han. Ud over håndteringen af finanskrisen er der også nogle forhold anno 2019, der taler til amerikanernes fordel og europæernes ulempe. Den største forskel er renteniveauet på de forskellige kontinenter. I Europa har vi siden 2014 haft negative renter, der betyder, at bankerne ikke tjener mange penge på udlån og samtidig taber penge ved at have kundernes kapital stående. Derfor har flere danske banker nu indførtnegative renter for virksomheder og nogle privatkunder. I USA begyndte centralbanken til gengæld allerede at hæve renten i 2015. Hjulpet på vej af stærk økonomisk vækst og lav arbejdsløshed. Siden juli har centralbanken sat renten ned tre gange, men den er stadig over nul og dermed langt højere end i Europa. Læs:Bankerne presset på flere fronter: Sådan kan det påvirke dig »Forretningsmodellen (for banker i Europa,red.) er i den grad truet på grund af negative renter. De gør, at den måde, som bankerne gennem deres 150 års historie har haft som deres grundlæggende forretningsmodel – altså at tjene penge på rentemarginalen – bliver mere og mere presset. Og det har ikke været tilfældet i USA,« siger Per H. Hansen, professor i bankhistorie ved Copenhagen Business School. Amerikanske banker har yderligere den fordel, at udlånsstrukturen er anderledes. I Europa er 80 procent af alle udlån til virksomheder banklån, hvorimod det i USA kun er 19 procent,ifølge data fra den Internationale Valutafond og Deutsche Bank. I USA får virksomhederne i højere grad finansiering gennem kapitalmarkedet for eksempel gennem udstedelse af obligationer. Det betyder, at de amerikanske banker kan tjene penge på obligationsudstedelser, der blomstrer under lave renter, mens de europæiske er afhængige af at skabe profit gennem banklån. Og det er altså langt sværere med negative renter. »EU prøver at presse igennem, at vi skal have et stærkere kapitalmarked. At vi skal væk fra at være bankbaserede til at være mere markedsbaserede. Men det er svært på grund af kulturelle forskelle,« siger Per H. Hansen. »Rigtig mange af de europæiske banker har 150-200 år på bagen, men det er ikke et argument for, at de er her om 20, 30 eller 40 år. Så de skal finde en ny forretningsmodel, men hvad i himlens navn skal de stille op,« tilføjer han.",
        "metadata": {
            "source": "https://www.berlingske.dk/virksomheder/amerikansk-bankdominans-truer-europa-det-er-de-staerke-der-vinder-her",
            "image_url": "https://berlingske.bmcdn.dk/media/cache/resolve/image_x_large_vertical/image/123/1230593/23276925-files-us-markets-economy-stocks-nyse.jpg",
            "publication_time": "Mandag d. 02. december 2019, kl. 09.30",
            "author": "Sara Sjølin",
            "related_links": [],
            "attachments": []
        }
    }
}