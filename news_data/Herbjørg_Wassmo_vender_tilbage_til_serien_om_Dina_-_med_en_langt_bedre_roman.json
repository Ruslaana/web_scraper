{
    "version": "1.0",
    "document": {
        "id": "https://www_berlingske_dk/boeger/herbjoerg-wassmo-vender-tilbage-til-serien-om-dina-med-en-langt-bedre-roman",
        "title": "Herbjørg Wassmo vender tilbage til serien om Dina - med en langt bedre roman",
        "content": "Hvis man forestiller sig, at Ibsens Nora fra »Et dukkehjem« har mødt Tolstojs Anna Karenina på vej til toget og taget hende med til en kaffeaftale med Herbjørg Wassmo, så har man meget godt den symbolske grundstruktur i den intense og insisterende »Den der ser«. De tre kvinder indgår i en litterær symbiose, hvor Wassmo fører pennen, og de to andre genopstår i nye konstellationer og klæder, således at bogen både bliver en selvstændig og stærk fortsættelse af forfatterens Dina-trilogi fra 1989-97 og samtidig er en videreformidling af 1800-tallets litterære heltinder og det kvindebillede, de repræsenterede.  Det er fremragende iscenesat, og »Den der ser« er på mange måder en langt bedre bog end de tre tidligere bøger om Dina Grønelv og hendes slægt. Wassmo skriver på et litteraturhistorisk og kvindepolitisk overskud, der ligger som et stabilt fundament under hele fortællingen, hverken for bombastisk eller for skrøbeligt men lige præcis så behændigt udført, at man – næsten – ikke opdager det. Oven over denne solide sokkel og uden på de bærende elementer fra den tidligere trilogi har Wassmo beklædt sit nordnorske (og delvist københavnske) litterære hus med et noget nær hypnotiserende sprog.  Med simple virkemidler vikler hun læseren ind i den særlige wassmoske tristesse, der både rummer sorg og håb, og som bedst kan beskrives som en form for uhøjtidelig upoetisk poesi. Hun flekser med andre ord mellem det banale og det berusende storslåede, så det ene ligner det andet, og eventuelle overgange ophæves. Det er på sin egen stille måde voldsomt og virkningsfuldt, det er nordnorsk ødemark sat på skrift, det er smukt. At der så enkelte steder alligevel er sætninger eller passager, som står og flagrer midt i det hele, fordi de er forblevet for kantede og banale, er også wassmosk.  Nærværende anmelder lader sig i al fald distrahere af sætninger som »De talte selvfølgelig meget lavt.« Hvorfor selvfølgelig? Må eller kan læseren ikke selv konkludere det? Og af »Hun følte sig død. Fuldstændig død.« Javel så, og denne gradbøjning af tomhed kunne ikke »metaforiseres« eller poetiseres, bare en lille smule, ikke nødvendigvis fuldstændig? Disse indvendinger ændrer dog ikke ved, at »Den der ser« er en stærk roman, hvor Wassmo formår at sende læseren på samme følelsesmæssige rutsjeture som bogens figurer, og hvor man i den grad lever sig ind i Dina Grønelvs efterkommeres skæbner, lægesønnen Benjamin, barnebarnet Karna, svigerdatteren Anna og alle de andre. Karna, der jævnligt lider af voldsomme epileptiske anfald, mister mælet, efter at hun ved Dinas begravelse og efter Dinas ønske fortæller, at farmoren tidligere i sit liv har myrdet to mænd.  Chokket over at skulle fortælle det i kirken og over inden da at have oplevet den brand, der kostede bl.a. farmoren livet, traumatiserer den sårbare unge pige, og efter nogen tids manglende bedring, beslutter stedmoren Anna at tage hende med til specialister i hendes fødeby København. Karna bliver indlagt på et psykiatrisk hospital, hvor Anna senere bliver ansat på kontoret. Her møder hun den karismatiske læge Joakim, som hun indleder et forhold til. Hjemme i Norge kæmper hendes mand Benjamin med ensomheden og videreførelsen af Dinas mange projekter, indtil han til sidst rejser efter Anna for – måske – at vinde hende tilbage og være tættere på sin datter. Anna er midt i sin forelskelse plaget af fortrydelse og sorg over Benjamins tidligere løgne og utroskab med barndomskæresten Karen, der også døde under storbranden.  Og midt i det hele bliver det vigtigste for hende at stræbe efter ærlighed, også selv om den sårer andre, og til trods for at hun langsomt må erkende, at hun heller ikke altid selv kan overholde den uforstilte sandruelighed. »Den der ser« er en roman (og mon ikke første bind i en dobbelt trilogi) om kvinder i 1800-tallet, om skæbne, vilje og kontrol. Den handler mest om Anna og Karna og på sin egen finurlige måde også om Anna Kar(e)n(in)a, forelskelse og fortvivlelse. Den er derudover en symbolsk videreskrivning af det, der kunne være sket, da Nora forlod sit dukkehjem og sin mands velmenende men chauvinistiske ægteskabsrammer. Og den er ikke mindst et portræt af en tid, der måske ikke var så væsensforskellig fra vores egen endda. Titel: Den der serForfatter: Herbjørg Wassmo.Oversættere: Anita Frank Goth og Charlotte Jørgensen.Sider: 352.Pris: 300 kr.​Forlag: Lindhardt og Ringhof.",
        "metadata": {
            "source": "https://www.berlingske.dk/boeger/herbjoerg-wassmo-vender-tilbage-til-serien-om-dina-med-en-langt-bedre-roman",
            "image_url": "https://berlingske.bmcdn.dk/media/cache/resolve/image_x_large/image/1/11006/18931207-wassmo.jpg",
            "publication_time": "Lørdag d. 28. oktober 2017, kl. 10.00",
            "author": null,
            "related_links": [],
            "attachments": []
        }
    }
}