{
    "version": "1.0",
    "document": {
        "id": "https://www_berlingske_dk/internationalt/saudisk-homo-prins-idoemt-livsvarigt-drab",
        "title": "Saudisk homo-prins idømt livsvarigt for drab",
        "content": "Det brutale overfald, der endte med drab, kom i kølvandet på gentagne seksuelle overgreb mod offeret. Dommeren i Londons Old Bailey-retssag dømte den 34-årige Saud Bin Abdulaziz Bin Nasir al-Saud til afsoning af mindst 20 års fængsel. - Det er meget usædvanligt, at en prins sidder på anklagebænken tiltalt for mord. Men ingen i dette land er hævet over loven, fastslog dommer David Bean i forbindelse med afsigelsen af dommen onsdag. Retten havde forinden fundet Saud skyldig i at have gennemtævet og kvalt Bandar Abdullah Abdulaziz den 15. februar, og at dette var kulminationen på et voldeligt, homoseksuelt forhold, prinsen havde til sin tjener. - Det ville være forkert af mig at dømme dig enten hårdere eller mildere, fordi De er medlem af Saudi-Arabiens kongelige familie, tilføjede dommeren. Drabet fandt sted i Londons femstjernede Landmark Hotel. Prinsen blev anholdt, da liget af den 32-årige tjener blev fundet på hotellet. Den dræbte havde adskillige kvæstelser i hovedet. /ritzau/AFP",
        "metadata": {
            "source": "https://www.berlingske.dk/internationalt/saudisk-homo-prins-idoemt-livsvarigt-drab",
            "image_url": "https://berlingske.bmcdn.dk/media/cache/resolve/image_x_large/image/82/823647/3199119-britain-prince.jpg",
            "publication_time": "Onsdag d. 20. oktober 2010, kl. 17.56",
            "author": null,
            "related_links": [],
            "attachments": []
        }
    }
}