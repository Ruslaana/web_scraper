{
    "version": "1.0",
    "document": {
        "id": "https://www_berlingske_dk/videnskab/ekspert-drop-hysteriet-om-cola-light-det-bliver-gjort-farligere-end-det-er",
        "title": "Ekspert: Drop hysteriet om cola light - det bliver gjort farligere, end det er",
        "content": "Gør light-produkter dig mere sulten? Er sødemidlet aspartam som gift for kroppen? Er light-produkter afhængighedsskabende? Og er der så meget sukker i én cola, at det er decideret sundhedsskadeligt? Nej, mener forfatterne bag bogen 'Slut med forbudt', Morten Elsøe og Morten Svane. »Vi burde forholde os til den videnskab, der foreligger, men i stedet bliver de her opdigtede fortællinger inden for ernæringsfeltet så populære på de sociale medier,«  fortæller Morten Elsøe, der er cand. scient. i molekylær ernæring og fødevareteknologi og forfatter, til BT. »Det gør ikke nødvendigvis skade at drikke meget sodavand, for det afhænger jo af, hvem du er. Det gør skade på tænder, men det sukkerindhold, der er i en sodavand, det kan eksempelvis fungere som energi for en atlet.«  Dermed ligger der ifølge Morten Elsøe ikke noget til hinder for at drikke mere end Fødevarestyrelsens anbefalede halve liter om ugen, hvis man samtidig er meget fysisk aktiv og ikke har problemer med vægten. Morten Elsøe og Morten Svane har udarbejdet denne grafik, der i de seneste dage er blevet delt heftigt på de sociale medier. Artiklen fortsætter under billedet. Foto: Morten Elsøe & Morten Svane. Og selv om Morten Elsøe erkender, at der er en association mellem sodavand og fedme, fordi personer, der drikker meget sodavand, ofte lever mindre sundt, bevæger sig for lidt og indtager for mange kalorier, så hævder han imidlertid, at det for nogle kan være nemmere at tabe sig, hvis de skifter sodavanden ude med light-sodavand, end hvis de forsøger at forbyde den helt og drikke vand i stedet - selvom det ville være sundere. Light-sodavand er jo sødet med aspartam, der ofte bliver kritiseret for at være giftigt for kroppen? »Der er lavet over 2.000 studier på området - mange af dem fra uafhængige forskere - der forklarer, at der ikke er noget at frygte. Det er nok det mest gennemtestede tilsætningsstof nogensinde, og vi ved, at det er ufarligt i de mængder, vi bruger det i. Du vil dø af vandforgiftning, hvis du skal drikke nok kunstigt sødet sodavand til, at det kan påvirke dig negativt,« fortæller Morten Elsøe. Med bogen håber Morten Elsøe, at vi kommer tilbage til den videnskabelige fremlæggelse af, hvordan vi vurderer fødevarer og deres sundhedsværdi.  »Det er ikke madvarerne, der gør forskellen, det er madvanerne,« siger han og understreger, at han aldrig vil råde danskerne til at drikke mere sodavand. Fødevarestyrelsen: Alt med måde Hos Fødevarestyrelsen er man enig i, at der kan være visse fordele ved at udskifte almindelig sodavand med light-produkter i stedet for vand, hvis man vil tabe sig, men understreger, at vi generelt bør vænne os fra, at vores mad skal smage sødt. »Hvis man nu drikker rigtig meget sodavand, så kan det være svært at skifte sodavand ud med vand, for der er stor chance for, at man efter kort tid bliver enig med sig selv om, at det er et dårligt bytte,« fortæller Trine Grønlund, der er ernæringsfaglig medarbejder hos Fødevarestyrelsen. Derfor kan det også gøre overgangen mere glidende, hvis man først skifter den almindelige sodavand ud med light-sodavand i en periode og herefter skifter til vand, mener hun.  »Men vi skal vænne os fra, at alt skal smage sødt, hvis man gerne vil leve sundere.« Ifølge Trine Grønlund kan de sukkerholdige væsker optage plads for andre næringsrige fødevarer til børn og voksne, samtidig med at undersøgelser viser, at sodavand ofte bliver drukket sammen med usund mad. Alligevel medgiver hun dog, at der ikke nødvendigvis er noget i vejen for at drikke mere end den anbefalede halve liter sodavand om ugen, men at det handler om at finde en balance. »Hos Fødevarestyrelsen er vi ikke så firkantede. Man kan jo gøre, hvad man har lyst til. Man kan godt spise smør, slik og kage, og stadig spise sundt - så længe man spiser varieret og tænker over mængderne man spiser. Vi mener, at det er lettest for borgene at droppe alle kure, der er baseret på forbud og blot leve efter kostrådene. Alt er jo tilladt i begrænsede mængder,« siger hun.  Morten Elsøe og Morten Svane har udarbejdet denne grafik, der i de seneste dage er blevet delt heftigt på de sociale medier. Foto: Morten Elsøe & Morten Svane.",
        "metadata": {
            "source": "https://www.berlingske.dk/videnskab/ekspert-drop-hysteriet-om-cola-light-det-bliver-gjort-farligere-end-det-er",
            "image_url": "https://berlingske.bmcdn.dk/media/cache/resolve/image_x_large/image/15/153400/13869197-cocacola.jpg",
            "publication_time": "Fredag d. 01. juli 2016, kl. 17.10",
            "author": "Simon Boas",
            "related_links": [],
            "attachments": []
        }
    }
}