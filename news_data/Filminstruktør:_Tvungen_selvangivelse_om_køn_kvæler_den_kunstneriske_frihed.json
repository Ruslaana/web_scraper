{
    "version": "1.0",
    "document": {
        "id": "https://www_berlingske_dk/kronikker/filminstruktoer-tvungen-selvangivelse-om-koen-kvaeler-den-kunstneriske",
        "title": "Filminstruktør: Tvungen selvangivelse om køn kvæler den kunstneriske frihed",
        "content": "Kræfter i filmbranchen har længe presset på for at få en mere ligelig kønsfordeling bagved og foran kameraet. Det Danske Filminstitut og Producentforeningen har i samarbejde nu fået indført, at man kun kan opnå produktionsstøtte til film, hvis man indleverer en»selvangivelse om kønsfordeling«, hvor man nøje redegør for kønsfordelingen i sit filmprojekt. Man skal både angive kønsfordelingen på filmholdet, lønstatistikker fordelt på køn og tilmed optælle, hvor mange replikker i manuskriptet, der udtales af henholdsvis kvinder og mænd. Selvangivelsen realiseres efter flere års heftig ligestillingsdebat i filmbranchen, hvor den grundlæggende påstand og præmis har været, at kvinder diskrimineres til fordel for mænd. »Vi gør det her i et forsøg på at sikre lige adgang til og for de talenter, der er derude,« udtalerdirektør for Producentforeningen, Jørgen Ramskov, til DR. Men er der overhovedet dokumentation for at hævde, at der ikke er lige adgang for talenterne? Kort sagt: Nej, det er der ikke. Tværtimod er det veldokumenteret, at når kvinder og mænd søger støtte på Det Danske Filminstitut, DFI,får de lige ofte støtte. Altså er der allerede lige adgang for talenter, uagtet køn. Kønsfordelingen i filmbranchener i forhold til andre brancher ganske jævn: 44 pct. kvinder og 56 pct. mænd. De laver bare noget forskelligt. For eksempel er det overvejende mænd, der er beskæftiget i lys- og kameraafdelingen, mens det i vid udstrækning er kvinder, der arbejder i makeup- og kostumeafdelingen. Der er også flere mænd, som vælger at skrive og instruere, mens producerfaget er væsentligt jævnere fordelt mellem kønnene. På Det Danske Filminstitut, DFI, erhele 70 pct. af beslutningstagerne dog faktisk kvinder. Påstanden om at sikre lige adgang lader derfor til at være en skinmanøvre, som slet ikke handler om at få flere kvinder ind i branchen generelt, men derimod at få kvinder ind på bestemte frontpositioner. Det drejer sig nemlig om at få flere kvindelige forfattere og instruktører samt at få skrevet flere kvindelige hovedroller ind i manuskripterne. Alene, fordi de er kvinder. De toneangivende kræfter, der presser på for at få flere kvinder i front, har de senere år ændret sprogbrug. Tidligere påstod man, at kvinder blev diskrimineret, men da det blev klokkeklart modbevist, er man i stedet begyndt at tale om nødvendigheden af »mangfoldighed«. Christina Rosendahl, formand for Danske Filminstruktører, startede således tilbage i 2016 med at påstå, at kvinder blev udsat for»systematisk forskelsbehandling«i dansk film. Den påstand kunne hun på ingen måde dokumentere – tallene talte hende imod, og der var altså tale om regulær misinformation. Fx påpegede Rosendahl, at kun 18 pct. af støttetildelingerne gik til kvinder, men undlod at informere om, atkun 19 pct. af ansøgningernerent faktisk kom fra kvinder. Danske Filminstruktører har da heller ikke ført én eneste ligestillingssag i sin tid med Rosendahl som formand. Altså var det eneste, hun kunne påpege, at mænd og kvinder ikke søgte støtte lige ofte. Det kan der være mange forklaringer på, hvilket i sig selv er en interessant diskussion – men den har bare intet med diskriminerende kønssystematik at gøre. Nu har flere af personerne i front for det kønspolitiske brancheinitiativ derfor ændret sprogbrugen, og i stedet valgt at fokusere på nødvendigheden af, at »vores film skal afspejle befolkningen« - en vending om mere mangfoldighed, som gentages af både Ramskov og Rosendahl.  Det interessante spørgsmål er, hvor langt man ønsker at gå med denne målsætning? Vil Ramskov, Rosendahl og andre fx også sikre sig, at der optræder mangfoldighed i holdninger? Skal den politiske overbevisning hos filmskaberne, og de fortællinger, de fremstiller, også afspejle (vælger)befolkningens holdninger? Halvdelen af vælgerne stemmer jo fx til højre for midten, mens filmbranchens øvre kreative lag og ledelse almindeligvis betragtes som værende »godt ude på venstrefløjen«. Ønskes der også en politisk paritet? Nej, selvfølgelig er det ikke det, Ramskov og Rosendahl mener. Det handler nemlig om alt andet end mangfoldighed i holdninger. Det handler om køn – den mest basale og håndgribelige af de identitetspolitiske slagmarker. Direktør for DFI, Claus Ladegaard,understreger godt nok, at kønsselvangivelsen ikke vil blive brugt i vurderingen af, om en film skal have økonomisk støtte eller ej. Det ville nemlig være ulovligt, og man kan derfor spørge, hvad opgørelsen så skal bruges til? Svaret finder man hos dens initiativtager, producer Meta Louise Foldager, der konstaterer, at prøveperioden med selvangivelsen allerede har været med til at ændre på kønsbalancen i produktionerne: Der er kommet mange flere kvinder i front. DFI har som sagt aldrig udsat kvinder for negativ forskelsbehandling, og DFI ville bryde ligestillingsloven, hvis de begyndte at positivt særbehandle kvinder. Derfor skubber DFI med kønsselvangivelsen nu kunstnerne til selv »af egen drift« at påbegynde implementeringen af den kønsregulering, som DFI ikke lovligt selv må effektuere. Positivt er det imidlertid langtfra. Den tvungne DFI-kønsrapportering er en destruktiv måde at forstå og magtinfluere fortælleformer og kreative processer på - og dermed den kunstneriske frihed. Få kreative vil stole (tro) på, at DFI ikke reelt inddrager kønsselvangivelsen i den samlede vurdering, selv om de formelt ikke gør det. Der vil således være historier, som simpelthen droppes på forhånd af instruktører og producenter, fordi de vurderes at få en for besværlig identitetspolitisk gang i det aktuelle DFI-støtteklima. Filmskaberne vil følgelig dæmpe eller gå på kompromis med deres unikke stemmer og rette deres fortællinger ind efter støttevirkeligheden. Hellere det end slet ikke få noget igennem. Det er sådan set fuldt forståeligt, men samtidig er denne stiltiende »retten ind« forstemmende. Det næste naturlige DFI-skridt vil være en udvidelse af rapporteringen. Således burde det ikke overraske, hvis man snart også skal redegøre for, om filmprojekter passende repræsenterer fx seksuelle og etniske minoriteter m.v. Med andre ord har vi etableret et identitetspolitisk tanke- og kvotepoliti, der skal sikre, at alle emner, som denne myndighed finder væsentlige, er passende repræsenteret i hvert produkt. Dette vil ske på bekostning af den frie fiktionsfortælling i film, TV-serier og computerspil, der ikke længere vil være skabt af unikke stemmer, drevet af utvungen fortællelyst. Det vil være forfærdeligt, hvis vi ender sådan. Men tjek-box-tribalismen er en realitet på DFI. Spadestikket til den bygning, der skal huse Tankeadministrationen er for længst taget, og DFI er nu i fuld gang med yderligere at solidificere fundamentet. Det er en identitetspolitisk byggeplads, som forhåbentlig mange, uanset køn, vil være med til at udfordre og give fagkamp til stregen - for den har ikke sine aftaler på plads med hverken de kreative eller den brede befolkning, der gennem fælleskassen betaler for dens konstruktion. Og identitetspolitikken påfører os omkostninger, der langtfra kun kan gøres op i penge. DFIs kønsrapportering er en orwellsk måde at tænke på. Den søger, angiveligt »i bedste mening«, systematisk at påvirke kreative stemmer til at tale i takt med en ideologisk tribalisme, som i disse år er godt i gang med at splitte os ad som individer, venner, kolleger - og som samfund. Niels Nørløv Hansen er filminstruktør og medlem af Manderådet, som er en organisation, der arbejder for drenge og mænd. Manderådets formål er at »udvikle vores demokrati og sikre ens vilkår for såvel piger, drenge, kvinder, mænd, mødre og fædre og med respekt for forskelligheder.«",
        "metadata": {
            "source": "https://www.berlingske.dk/kronikker/filminstruktoer-tvungen-selvangivelse-om-koen-kvaeler-den-kunstneriske",
            "image_url": "https://berlingske.bmcdn.dk/media/cache/resolve/image_x_large_vertical/image/126/1268802/23363745-.jpg",
            "publication_time": "Mandag d. 09. marts 2020, kl. 16.40",
            "author": null,
            "related_links": [],
            "attachments": []
        }
    }
}