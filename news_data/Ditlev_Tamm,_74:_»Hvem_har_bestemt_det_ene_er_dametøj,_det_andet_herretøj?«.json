{
    "version": "1.0",
    "document": {
        "id": "https://www_berlingske_dk/kultur/ditlev-tamm-74-hvem-har-bestemt-det-ene-er-dametoej-det-andet-herretoej",
        "title": "Ditlev Tamm, 74: »Hvem har bestemt det ene er dametøj, det andet herretøj?«",
        "content": "Man skulle tro, adressen på Dantes Plads midt i København var opfundet til et menneske somDitlev Tamm, juraprofessor emeritus, forfatter og debattør. Fra lejligheden er der udsigt til Glyptoteket og barndomshjemmet lå faktisk lige på den anden side af pladsen. »Da jeg fik lejligheden tilbudt, tænkte jeg meget på, om jeg skulle passe på med at slutte ringen på den måde. Men jeg holder meget af den argentinske forfatter Jorge Luis Borges, der ofte skriver ud fra, at selv om ting umiddelbart er de samme, er de forskellige. Meget er alligevel anderledes, og det er et vidunderligt sted at bo. Jeg betragter palmehaven (på Glyptoteket,red.) som min personlige have. Jeg nyder stadig Nationalmuseet og har Tivoli-kort,« siger han med sit kultiverede gammelkøbenhavnske mæle.  Du siger, alt er anderledes. Men du er jo også en anden. »Ja, tiden er en anden. Jeg er jo opdraget i 1950erne, og det var jo noget mere tørt at bo i København dengang.« Hvilken opdragelse har du fået? »Min farfar var jurist. Min farmors far. Min mors bror. Min søster er det jo også, ligesom hendes datter er det og hendes søn delvist. Min far blev født som højesteretsdommer, og da han fyldte 49, blev han det også. Det var et hjem præget af idealer, der var knyttet til gammeldags embedsmænd. Man slog ikke for meget til søren. Man skulle ikke overdrive med noget. Slet ikke med penge. Der var en stærk pligtfølelse og en udpræget fornemmelse af, at det arbejde, man lavede, var vigtigt, selv om der ikke var så mange penge ved det. Man skulle heller ikke skille sig ud, og der var en stor interesse specielt for historie, men også i rimelig grad for litteratur og kunst. Det var et hjem med en god, solid dannelsesmæssig basis, hvor ambitionen var, at næste generation også ville fortsætte akademisk. Som barn forventedes man at kunne klare sig selv og i en vis udstrækning også passe sig selv. Lære sine lektier og klare sig godt i skolen. Engang havde min far fået et UG minus, og så var det blevet påpeget over for ham, at UG eksisterede jo også.« »Man tog i sommerhus i nogle sjældne uger, og der kunne man cykle sig en tur – som det eneste afbræk fra hvordan tilværelsen ellers var. Jeg syntes ikke, det var særligt spændende at være barn. Verden var lille. Der foregik ikke rigtigt noget ud over, at man kunne lege med nogle venner fra de omkringliggende huse nede i gården. 2018: Ditlev Tamm bor i en lejlighed i det kvarter, hvor han selv voksede op. I baggrunden Glyptoteket.Fold sammenLæs mereFoto: Thomas Lekfeldt. Mine forældre holdt selskaber, men man var opdraget til at tie stille og til ikke at deltage. Det, jeg kunne mene om verden og dens udvikling, var ikke noget, man spurgte til. De voksne havde deres verden, børnene deres. Og børnene var først og fremmest et succeskriterium for forældrene. Gik det dem godt, kunne man tale lidt om det. Gik det dem skidt, talte man slet ikke om det.« Var det et kærligt hjem? »Meget. Man fik jo, hvad man skulle have, og vi havde udmærkede værelser. Og det var vigtigt i min udvikling, at vi boede her, for jeg gik meget på Glyptoteket. På et meget tidligt tidspunkt var jeg klar over, at der var noget, der hed egyptiske faraoer og kendte grundtrækkene af den græske mytologi, for det var det, man kunne underholde sig med, når man boede her. Og den første kvinde, jeg så uden ret meget tøj på, var Egtvedpigen på Nationalmuseet.« Men det, at der forventedes noget af dig, har vel været til din fordel? »Den type opdragelse er jo en langtidsinvestering. Man høster ikke frugten, mens man er barn, men man gør det senere.« Var det fuldstændigt utænkeligt, du skulle være andet end jurist? »I princippet kunne jeg vel være blevet hvad som helst. Men på et tidspunkt skal der jo træffes et valg. Og så er det et spørgsmål om, hvad man tør. Jeg var jo interesseret i utrolig mange ting, jeg havde stiftet bekendtskab med gennem gymnasiet. Litteratur lå mig meget på hjertet. Det kunne også være blevet teologi eller, måske mest nærliggende, historie, men så var der nogen, der sagde til mig, at kun hvis ens hjerte bankede alene for en enkelt ting, skulle man vælge humaniora. Så gik jeg ind på jura, og der stod professorerneAlf RossogBernhard Gomard. Med stor tankekraft fremlagde de, hvor vigtig juraen var. Og så blev jeg overbevist om, at niveauet på jura egentlig var ganske højt, så det kunne jeg jo godt prøve alligevel.« Selv om jura i udgangspunktet – nu skal jeg passe på ikke at fornærme dig – var et lidt fantasiforladt valg, har du vel brugt livet på at gøre rammerne for jura til andet end teknik? Sprænge grænserne? »Jeg begyndte min karriere med at være ansat i Justitsministeriet og havde vel egentlig forestillet mig, at det let kunne gå mig ligesom min far. Men jeg havde vel en følelse af, at det ville være lidt for meget af en gentagelse. Mens jeg studerede, havde jeg ingen forestillinger om, at jeg skulle have nogen som helst særlige evner for at skrive eller beskæftige mig med videnskab, men det mente man så, jeg ville være den rette til, da man gerne ville genetablere retshistorie som fag. Ditlev Tamm er lidenskabeligt optaget af sprog. Han har et varmt forhold til spansk og har lige oversat den argentinske forfatter Jorge Luis Borges, som han tidligere også har skrevet en introduktion til på dansk. Finsk satte han sig for at forsøge at lære som en bryllupsgave til sin hustru, der er finne og bor i Helsinki, hvor også Ditlev Tamm tilbringer en del af sin tid.Fold sammenLæs mereFoto: Asger Ladefoged. Jeg kom til Tyskland et år og fik måske et blik for, at jura havde flere perspektiver. Og med årene er det jo blevet mit liv at vise, hvordan jura er et fag, som også har humanistiske sider, og at juraens historie og tænkningen inden for den er meget vigtig for os alle sammen og netop ikke bare er en teknik, men en livsform. Når jeg ser tilbage, må jeg sige, at det var et lykkeligt valg, som jeg har været meget glad for.« Du har givet udtryk for, dit værste mareridt stadig er, at man opdager, du ingenting kan? »Manden erfake! Det er korrekt. Det at være videnskabsmand kom til mig, og så gjorde jeg det. Min indre bekymring er, om jeg bare er flydt med, for her var muligheden? Er jeg god nok? Jeg har mødt så mange dygtige videnskabsmænd i mit liv, så derfor har jeg en meget stor respekt for de mennesker, der virkelig kan. Jeg er meget fascineret af filosoffenIsaiah Berlin, der fostrede ideen om, at der er to typer af akademiske mennesker: Pindsvinet, der graver sig ned og har sit emne, og ræven, der kan mange ting, men skøjter hen over dem.«  Er du bange for at være en ræv? »Ræven har det sjovere, medmindre pindsvinet er virkelig dygtigt og bliver anerkendt for det, det gør.« Du har vel strengt taget været begge dele? »Det vil jeg da håbe, man vil synes. Men mareridtet om at værefakeer jo frygten for at være en, der hele tiden gik videre og springer over, når det blev for svært. Som var rastløs og utålmodig – og det, som jeg måske har været nervøs for, er, at jeg har valgt emner, som jeg vidste, jeg kunne klare. Der var i hvert fald en ven, som sagde til mig: »Du har aldrig turdet give dig i lag med et projekt, som du ikke var sikker på, du kunne fuldføre.«« Men det er vel heller ikke sandheden? »Ikke helt. I hvert fald skete der det, at nogle projekter, jeg troede jeg kunne magte, blev meget større, end jeg troede de var. Da jeg i begyndelsen af mine 30ere skrev en bog om retsopgøret efter besættelsen, var det lige ved at tage magten fra mig. Jeg måtte beslutte, at nu måtte jeg blive færdig med den. Det har ofte været emnerne, der har valgt mig, end omvendt.« At retsopgøret efter krigen ikke nødvendigvis var retfærdighedens bedste stund, er jo et billede, du med din bog har været med til at tegne. »Det var ikke noget, man talte om, og der var kun skrevet lidt spredt. Derfor blev det også et afgørende værk for min personlige udvikling, for jeg fik en helt anden tvivl om retfærdigheden og dens eksistens, end jeg tidligere havde haft. Jeg var jo vokset op med en stor respekt for jura og for institutioner og ældre mennesker. Hele min forestilling om, hvad jura er, forholdet mellem magt og politik, blev fuldstændig ændret i den periode. På sin vis er det jo et af de mest kritiske værker, der er skrevet om det danske retsvæsen. 2002: I arkivet på Det Kongelige Bibliotek, hvor Ditlev Tamm fandt afgørende nyt i forbindelse med sit værk, der skulle revolutionere hele vores syn på retsopgøret efter besættelsen – og ændre forfatterens egen tro på systemets ufejlbarlighed.Fold sammenLæs mereFoto: Linda Kastrup. Og jeg havde ikke set det komme, at jeg skulle blive så skældt ud – ikke mindst fra modstandsbevægelsen. Jeg tænkte jo, jeg kom med et værk, som alle ville være glade for, fordi jeg bidrog til den almindelige oplysning. Jeg syntes, jeg delte sol og vind lige. Men der lærte jeg en lektie om, at tingene sandelig er mere sort-hvide, end man tror. Det var en kæmpe oplevelse. Ingenting har været det samme siden. Det spillede også en meget stor rolle for min måde at skrive på. Det var gået op for mig, at emnet nok var så interessant, at jeg skulle prøve at skrive, så alle kunne forstå det.« Du betragter dig selv som lidt af en oplysningsmand?»Et af mine store idealer her i verden erMontesquieu(fransk oplysningsfilosof, berømt for tesen om tredelingen af magten. Han gjorde sig til fortaler for, at man skal have indsigt i menneskets adfærd og historien for at forstå og skabe de love, der skal gælde i et samfund,red.). Det er jo ikke alle på et universitet, der kan eller vil, men hvis man er den type, der godt kan se ideen og letheden i at formidle, er det en del af arbejdet og en forpligtelse at forklare, hvorfor det, man laver, er vigtigt.« Du fik jo smag for at være en del af den offentlige debat. Du blander dig jo. Hvad er det for en trang? »Det har også undret mig selv, for jeg er jo opdraget til at være pæn og ordentlig og ikke sige andet end det, man skal. Pludselig er jeg blevet en »skarp pen«. På et tidspunkt blev jeg spurgt, om jeg ville være en del af Berlingskes»Groft sagt«-panel. Jeg synes jo, det er sjovt at bruge sproget. FAKTADitlev TammFødt 1946 i København.Forfatter, cand. mag. et jur. og professor i retshistorie ved Københavns Universitet.Dr. jur. 1977 på en afhandling om Anders Sandøe Ørsted, professor året efter og dr.phil. i 1984 på disputatsen Retsopgøret efter besættelsen. Dr.jur. honoris causa (æresdoktor) ved Helsinki Universitet i 2000.Ditlev Tamm har desuden skrevet bøger om bl.a. J.B.S. Estrup, Det Konservative Folkeparti og August Bournonville.Æresmedlem af Juridisk Diskussionsklub, Det Kongelige Danske Videnskabernes Selskab samt Det kongelige danske Selskab for Fædrelandets Historie.2004 blev han ridder af 1. grad af Dannebrogsordenen.Ditlev Tamm en flittig samfundsdebattør.FOLD UD Født 1946 i København. Forfatter, cand. mag. et jur. og professor i retshistorie ved Københavns Universitet. Dr. jur. 1977 på en afhandling om Anders Sandøe Ørsted, professor året efter og dr.phil. i 1984 på disputatsen Retsopgøret efter besættelsen. Dr.jur. honoris causa (æresdoktor) ved Helsinki Universitet i 2000. Ditlev Tamm har desuden skrevet bøger om bl.a. J.B.S. Estrup, Det Konservative Folkeparti og August Bournonville. Æresmedlem af Juridisk Diskussionsklub, Det Kongelige Danske Videnskabernes Selskab samt Det kongelige danske Selskab for Fædrelandets Historie. 2004 blev han ridder af 1. grad af Dannebrogsordenen. Ditlev Tamm en flittig samfundsdebattør. Det er måske også et resultat af, at jeg ikke selv fatter, at det, jeg skriver, er så skarpt, som det er. Jeg synes jo bare, det nogenlunde er sådan, det forholder sig, og så kan man vel skrive det? Debatten skal vel foregå på et informeret grundlag? Men folk kan blive frygtelig vrede. Ikke mindst politikere. Jeg troede jo, det var en meget hårdfør verden, men den har vist sig at være meget følsom. Vi er ofte meget skrappere mod hinanden på universitetet.« Man er forpligtet på at bruge sine evner, men man er vel også forpligtet på at bruge sit liv, og er det noget, man skal lære? »Det mener jeg. En af mine ledestjerner har altid været Jesu lignelse om, at den, der begravede sit talent og kun gav det tilbage, han havde fået, han havde ikke gjort det, man havde forventet af ham. Livet går jo ud på at bruge det, man har fået, efter de evner, man har.« En ting er jo det intellektuelle, men i forhold til i det hele taget at være den, man er: Du interesserer dig for queer-tanker og kønsforskning. Bag det ligger vel også en ideologi om, at vi alle skal have lov til at finde ud af at leve som dem, vi er? »Ja, det er jeg blevet interesseret i inden for de senere år, også som historisk fænomen. Hvis man talte om den slags ting, da jeg var ung, var det i hvert fald dumt og som regel uforstående og ofte intolerant – på det område mener jeg jo, at der er sket et grundlæggende dannelsesmæssigt løft. Derfor er jeg heller ikke som så mange andre afvisende over for identitetsdebatten, for den er en nødvendig del af at skabe respekt om andre. Når jeg tænker tilbage på min barndom, kan jeg næsten blive forarget over ting, jeg har hørt, meninger om homoseksualitet eller om andre racer. Mit grundsyn er, at lovgivningens opgave er at hjælpe folk, ikke at forhindre dem i at gøre noget, der ikke kan genere andre.« Kan man koge domstolens opgave i et samfund ned til en sætning? »Vel ikke til én. Men domstolens opgave er på en civiliseret måde at løse konflikter. Lovgivningens opgave er at gøre det lettere og behageligere at leve i et samfund. Derfor bør der ikke opstilles for mange forbud, så man forhindrer mennesker i at leve på en måde, som ikke kan genere andre. Det er lovgivningens opgave, hvis nogen føler, de er et andet køn, at hjælpe dem til at få løst det spørgsmål. »Hvem har bestemt, det ene er dametøj, det andet herretøj?« undrer Ditlev Tamm sig. Selv begyndte han at gå anderledes klædt efter en depression.Fold sammenLæs mereFoto: Asger Ladefoged. Det er ikke lovgivningens opgave at sige, at der kun er en mand eller en kvinde, når vi efterhånden er kommet så langt i civilisationen, at vi godt kan se, at der eksisterer en lang række mellem – og overgangsformer mellem det at være mand og kvinde. Hele ideen om køn som konstruktion er man da nødt til at sætte sig ind i. Det er udgangspunktet for en bog, jeg er ved at skrive. I den forbindelse er jeg jo også optaget af tøj, mode og fashion. Hvem har bestemt det ene er dametøj, det andet herretøj?« Ja, du er jo selv blevet et modeikon på mange måder. »Det er der nogle, der siger.« Da du var omkring 50 besluttede du dig for at lave om på dig selv – i hvert fald hvad det visuelle angår. Hvad skete der? »En gang imellem bliver livet jo tungt. Så sker der ting i ens tilværelse, hvor de ønsker, man har, eller ens parforhold og de forventninger, men har om det, ikke fungerer helt, som det skal. Man bliver ked af det. Jeg havde en depressionsperiode, og da jeg kom ud af den, sagde jeg til mig selv, at nu måtte jeg prøve at se anderledes ud. Så gik jeg ind og købte et par ret højhælede støvler. Begyndte at gå med en anden type tøj. Det var ret beskedent i begyndelsen, men så udviklede det sig. Og så kan man ikke gå tilbage, når man først er begyndt på det.« Det skulle der jo mod til. Før gik du vel i gråt, sort og blåt herretøj ligesom os andre? »De studerende spurgte, om jeg ikke havde mere end ét slips. Jeg har aldrig tænkt over, at det var mode. Det har jo noget med forholdet mellem det mandlige og kvindelige i mig at gøre.« Det giver jo også opmærksomhed. Er det en opmærksomhed, du kan lide? »Det var i hvert fald med til at sætte interessen for mine forelæsninger op. Jeg har været ude for, at folk er kommet hen til mig og har sagt, at »jeg kan ikke huske, hvad du forelæste om, men jeg kan huske, at du havde det og det på«.« Er der noget, du gerne ville have gjort anderledes i dit liv? »Jeg kan da lave en liste af ting, jeg nok ikke lige skulle have gjort, hvis jeg havde skullet stå til regnskab for dem. Men min skilsmisse fra min første kone, der var spansk, var ret hård for mig. Vi havde små børn. Jeg mødte hende under mit første udlandsophold. Hun var – og er – en dejlig kvinde, vi blev meget gode venner, havde et stort intellektuelt fællesskab og blev også gift og flyttede til Danmark. 2005: I audiens hos Dronningen på Amalienborg. Den flotte hat hører til doktoruniformen på Juridisk Fakultet.Fold sammenLæs mereFoto: Bjarne Lüthcke. Jeg kan godt spørge mig selv om, hvorvidt jeg håndterede det og det, der førte til den, på den rigtige måde. Det var en følelse af fallit. Og det var også det første brud med, at man skulle leve på en nogenlunde forbilledlig måde. Pludselig at komme i en sådan situation, at man blev skilt, hørte ikke hjemme i min selvforståelse. Men mine børn er så kloge, at de siger: »Det kunne nok ikke være gået på anden måde, far.«« Din anden og nuværende hustru er også udlænding, dekan ved universitetet i Helsinki. »Ja, finsk og dygtig jurist og med mange interesser som mine. Jeg har bare været heldig.« Er der omvendt noget, du er stolt af? »Det ligger ikke til mig at være stolt. Jeg er egentlig et religiøst menneske, så jeg forestiller mig, at man skal leve sit liv så godt, man kan. Hvis jeg har nogle evner, er det noget, jeg har fået – ikke noget, jeg selv har udviklet specielt. Min opgave må være at bruge det, jeg har, så godt, jeg kan.« Men du har jo alligevel sat dig ned og skrevet ting og sager, der har betydet noget. »Jo. Jeg har prøvet at være flittig. Noget er gået godt, andet mindre, men når jeg har skrevet noget, har det aldrig været med tanke på vinding. Min ambition har været at bidrage og udfylde min stilling. Den plads, som jeg nu fik, selv om man med stor ret kan spørge, om den er blevet det.« Hvad er din egen dom? Synes du, den er udfyldt godt nok? »Nu er jeg kommet i den alder, hvor man kan frigøre sig fra meget. Noget af det bedste ved at være 74 er, at man kan lægge ambitionen bag sig. Hvis jeg ikke på nuværende tidspunkt synes, at jeg nogenlunde har nået det, jeg ville i mit liv, var det nok lidt sent at begynde at overveje at gøre noget ved det. Nu er jeg professor emeritus. Det betyder ikke så meget, andet end at jeg selv bestemmer, hvor meget jeg vil undervise og kan følge min lyst. Jeg bliver ved med at skrive, og jeg har endnu mere tid til det. Når man er midt i 70erne lever man jo ikke med et uendelighedsperspektiv. Jeg må gøre mig klart, at hvis jeg er heldig, har jeg fem-ti gode år endnu. Dem skal jeg udnytte. Jeg er ikke så afhængig af nogen mere. Jeg står friere. Jeg havde næppe heller taget spørgsmålet om køn op tidligere.« Det må da så være en frisættelse? »Meget stor. Intellektuelt har jeg det vældig godt. Jeg er ikke blevet så gammel, at jeg ikke stadig kan huske, hvordan man gør, men jeg har mulighed for nu selv at skrive historien færdig. Ud over alt det med koner og børn ser jeg mit liv som et antal bøger, der er skrevet. Det næste, jeg skal lave, er en ny bog om retsopgøret efter besættelsen – hvordan ser jeg på det nu? At man har nogle klodser og ståsteder i livet, som man kan begynde at se på på en ny måde, og at nogle kunne være interesseret i det, er en god fornemmelse. At man stadig føler, man er med. At man kan få lov til at runde af, er en stor fordel ved at være gammel.« Gælder det også, hvad dit eget liv angår? »Ja, jeg vil prøve at være rar nu. Det er ikke nemt. Men jeg prøver.« Ditlev Tamm bor i en stor lejlighed proppet med kunst og bøger. Boligen han har fået mulighed for at leje gennem Ny Carlsberg Fondet. Den ligger lige over for barndomshjemmet.Fold sammenLæs mereFoto: Asger Ladefoged.",
        "metadata": {
            "source": "https://www.berlingske.dk/kultur/ditlev-tamm-74-hvem-har-bestemt-det-ene-er-dametoej-det-andet-herretoej",
            "image_url": "https://berlingske.bmcdn.dk/media/cache/resolve/image_x_large_vertical/image/132/1327624/23506266-.jpg",
            "publication_time": "Lørdag d. 29. august 2020, kl. 17.15",
            "author": "Jakob Steen Olsen",
            "related_links": [],
            "attachments": []
        }
    }
}