{
    "version": "1.0",
    "document": {
        "id": "https://www_berlingske_dk/hovedstaden/kobenhavnerne-skal-sortere-deres-affald-i-nye-spande-inspirationen-er",
        "title": "Københavnerne skal sortere deres affald i nye spande – inspirationen er en katastrofe",
        "content": "I løbet af de næste fire år vil Københavnerne 750 steder i byen kunne sortere deres affald i nye beholdere inspireret af de huse, der blev bygget efter den største brand i byens historie i 1728.De såkaldte ildebrandshuse. På to et halvt døgn gik 28 pct. af byen op i flammer. Ud af fem løsninger fra fem designteams kårede kommunen 4. marts C.F. Møller Danmark A/S og Alexandra Instituttet A/S som vindere af en designkonkurrence om nye affaldsbeholdere. Ifølge opgaven skulle beholderne være karakteristiske for København på samme måde som de gamle københavnerlamper, byens bænke og affaldskurve. I dag har ca. 34.000 boliger i kommunen ikke plads i gården til at kunne sortere alt deres affald, selv om behovet er der. Siden 2012 er andelen af sorteret husholdningsaffald steget fra 27 pct. til næsten 45 pct. Med de 750 nye sorteringspunkter får borgerne nu mulighed for at aflevere deres kildesorterede affald både i gården og på gaden. I dag findes der ca. 500 offentlige beholdere i byrummet, hvor man kan aflevere glas. De nye sorteringspunkter vil ifølge kommunen betyde mere fleksibilitet i hverdagen for mange og give et ekstra skub mod at sortere mere. Stadsarkitekt og formand for bedømmelseskomiteen Camilla van Deurs siger i en pressemeddelelse: »Med vinderforslaget er der skabt et nyt Københavnerikon som på fornemste kan indgå i byens rum i sammenspil med andre ikoniske byrumselementer som københavnerbænken eller københavnerlampen. Sorteringspunkterne refererer i deres udformning til en kendt geometrisk grundform som en moderne fortolkning af byens ildebrandshuse og skaber dermed en legende reference til byens arkitektur.« De nye affaldsbeholdere på veje og offentlige arealer er en del afKøbenhavns planfor udvidelse af den eksisterende indsamling af husholdningsaffald, der siger, at 70 procent af affaldet skal indsamles til genanvendelse i 2024. Teknik- og miljøborgmester Ninna Hedeager Olsen (EL) udtaler: »København tager i disse år store skridt mod endnu mere bæredygtighed og cirkulær økonomi. Ét af midlerne til at nå vores ambitiøse mål om 70 procent sortering af husholdningsaffaldet er at sikre, at alle københavnere i deres hverdag kan kildesortere på en let tilgængelig måde, og her skal de nye løsninger spille en væsentlig rolle. Jeg er glad for, at København nu kan tage endnu et skridt i en grøn og bæredygtig retning.  Hvor de hundredvis af affaldsbeholdere skal stå er endnu ikke besluttet. Men sorteringsstederne rundt om i byen bliver tilpasset de enkelte lokalområder som nedgravede beholdere eller en slags kube- eller beholderløsning. I den kommende tid skal der findes en producent af sorteringsudstyret, der kan færdigudvikle, teste og producere beholderne. Jon Brøcker, chef for Industrial Design hos C.F. Møller Architects forklarer vinderprojektet således: »Vi har bestræbt os på at tilføre al pragmatismen et poetisk lag og ramme den fine balance mellem behovet for synlighed på den ene side og nænsom indpasning i Københavns forskellige typer af byrum på den anden side.«",
        "metadata": {
            "source": "https://www.berlingske.dk/hovedstaden/kobenhavnerne-skal-sortere-deres-affald-i-nye-spande-inspirationen-er",
            "image_url": "https://berlingske.bmcdn.dk/media/cache/resolve/image_x_large/image/126/1269524/23365799-affald.jpg",
            "publication_time": "Tirsdag d. 10. marts 2020, kl. 11.09",
            "author": "Jens Rebensdorff",
            "related_links": [],
            "attachments": []
        }
    }
}