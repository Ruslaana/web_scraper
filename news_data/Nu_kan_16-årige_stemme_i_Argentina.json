{
    "version": "1.0",
    "document": {
        "id": "https://www_berlingske_dk/internationalt/nu-kan-16-aarige-stemme-i-argentina",
        "title": "Nu kan 16-årige stemme i Argentina",
        "content": "Kongressen i Argentina har vedtaget at nedsætte valgretsalderen i landet til 16 år. Ifølge BBC vil den nye valgretsalder træde i kraft, så nye vælgere kan stemme til det argentinske midtvejsvalg næste år. Den siddende præsident, Christina Fernandez, har bejlet til især de yngre vælgere, og hendes kritikere hævder, at det er for at tækkes dem, at valgretsalderen sættes til 16 år. Ifølge den argentinske valglov er der stemmepligt for alle borgere mellem 18 og 70 år. Med ændringen bliver det at stemme »en mulighed« og ikke en pligt for alle mellem 16 og 17. Tilhængere af den lavere valgretsalder siger, at de unge fortjener at få indflydelse på beslutninger, der har indflydelse på fremtidens Argentina. BNB",
        "metadata": {
            "source": "https://www.berlingske.dk/internationalt/nu-kan-16-aarige-stemme-i-argentina",
            "image_url": "https://berlingske.bmcdn.dk/media/cache/resolve/image_x_large_vertical/image/59/594486/5771356-argentina-politics-elections-congress-youngsters.jpg",
            "publication_time": "Torsdag d. 01. november 2012, kl. 13.40",
            "author": null,
            "related_links": [],
            "attachments": []
        }
    }
}