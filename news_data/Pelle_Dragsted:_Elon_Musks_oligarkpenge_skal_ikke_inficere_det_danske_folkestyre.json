{
    "version": "1.0",
    "document": {
        "id": "https://www_berlingske_dk/kommentatorer/pelle-dragsted-elon-musks-oligarkpenge-skal-ikke-inficere-det-danske",
        "title": "Pelle Dragsted: Elon Musks oligarkpenge skal ikke inficere det danske folkestyre",
        "content": "Joe Biden sagde det lige ud i sin fratrædelsestale: USA er ved at udvikle sig til et decideret oligarki. Altså et samfund, hvor det er de få rigeste, der sætter den politiske retning, og ikke den brede befolkning. Vi har lige set, hvordan Elon Musk – verdens rigeste mand – støttede Donald Trumps valgkamp med milliarder for bagefter at blive belønnet med en fremtrædende post i hans administration og en politik, der tilgodeser hans økonomiske interesser. Men det er sådan set ikke noget nyt. Også Det Demokratiske Parti har i al for høj grad ladet deres politik styre af deres rige donorers ønsker og interesser. Og nu ser vi, at Elon Musk har kastet sit grådige blik på Europas demokratier, hvor han blandt andet har overvejet atdonere pengetil Nigel Farages parti, Reform UK, i Storbritannien. Det bør få alle vores advarselslamper til at blinke. Danmark har nemlig nogle af de mest gennemhullede og naive regler for partistøtte i Europa, hvilket regelmæssigt afføder kritik fra Europarådets antikorruptionsenhed,Greco, ogsenest Europa-Kommissionen. Selvom vi er langt fra USA – så fylder private penge også allerede alt for meget i dansk politik. Præcis som i USA finansierer danske rigmænd og selskaber valgkampene for de partier, der varetager deres interesser. Det kan både lade sig gøre inden for de eksisterende regler og uden for, somFrihedsbrevetafslørede under sidste valg, hvor flere politikere viste sig at være klar til bevidst at omgå reglerne for at hemmeligholde store donationer. Særligt højrefløjens partier har fået millioner og atter millioner i valgkampsstøtte fra rigmænd og store selskaber. De store partier er alle som én lukkede som en østers, når det kommer til den præcise sammensætning af deres valgkampsbudgetter. Men tag for eksempel Venstre, som i alt har fåetmere end 24 millioner kroneri privat partistøtte alene i valgåret 2022. Pengene kommer blandt andet fra nogle af Danmarks rigeste familier som LEGO-familien. Altså de samme familier som regeringen siden har giveten skattelettelse på 13 milliarder kroner. Det er vist det man kalder en god investering. Enhedslisten kommer med et nyt forslag om helt at forbyde selskaber, fonde og foreninger i at sende penge til partierne og samtidig sætte et loft over private donationer på maks 20.000 kroner.Fold sammenLæs mereFoto: Søren Bidstrup. Hvorfor er det et problem, kunne man spørge. Er det ikke fair nok, at selskaber og private støtter partier, de er enige med? Det mener jeg – og enrække magtforskere– ikke at det er. For det første skaber det en problematisk afhængighed. Et parti, hvis økonomi afhænger af en eller flere stærke donorer, risikerer – bevidst eller ubevidst – at tilgodese de donorer politisk for ikke at miste støtte. Men selv hvis vi tror på, at partierne ikke lader sig påvirke, så skævvrider de private penge vores folkestyre. For de betyder, at de partier, der varetager de pengestærke gruppers interesser, får flere penge at føre valgkamp for, end de partier, der repræsenterer almindelige mennesker. Vi står med andre ord med flere problemer, der forstærker hinanden: Verdens rigeste oligarker viser stigende interesse i at påvirke vores demokratier. I Danmark har vi allerede vores egne rigmænd, der blander sig i vores valg, og et sæt hullede og utilstrækkelige regler for partistøtte, som svage politikere og partier i gentagne valgkampeafsløres i at snydederes vej rundtom. Samtidigstiger udgifterne til valgkampenei ét væk, hvilket gør det sværere og sværere for borgerne at komme til orde udenom de eksisterende partier. Alle de problemer forsøger Enhedslisten nu at adressere med et forslag om helt at forbyde selskaber, fonde og foreninger i at sende penge til partierne og samtidig sætte et loft over private donationer på maks 20.000 kroner. Det vil effektivt udelukke Elon Musk fra at blande sig i vores demokratier, lukke døren for de kendte veje rundt om de eksisterende partistøtteregler og gøre valgkampe lettere tilgængelige for partier uden en stor pengetank eller siddende folketingspolitikere i ryggen. For det skal ikke være pengene, der bestemmer i dansk politik – det skal være borgerne. Pelle Dragsted er politisk ordfører i Enhedslisten ",
        "metadata": {
            "source": "https://www.berlingske.dk/kommentatorer/pelle-dragsted-elon-musks-oligarkpenge-skal-ikke-inficere-det-danske",
            "image_url": "https://berlingske.bmcdn.dk/media/cache/resolve/image_x_large_vertical/image/188/1884226/24880896-file-photo-spacex-ceo-elon-musk-gestures-as-he-sp.jpg",
            "publication_time": "Mandag d. 03. februar 2025, kl. 10.33",
            "author": "Pelle Dragsted",
            "related_links": [],
            "attachments": []
        }
    }
}