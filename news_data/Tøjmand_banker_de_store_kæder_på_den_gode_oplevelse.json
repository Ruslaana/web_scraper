{
    "version": "1.0",
    "document": {
        "id": "https://www_berlingske_dk/virksomheder/toejmand-banker-de-store-kaeder-paa-den-gode-oplevelse",
        "title": "Tøjmand banker de store kæder på den gode oplevelse",
        "content": "De store kæder som H&M og Vero Moda halter bagud i forhold til at give sine kunder en god oplevelse. På en liste over 20 modevirksomheder er det nemlig Din Tøjmand, som ligger bedst i forhold til kundeoplevelse. Det viser tal fra en måling udført af Brandhouse og YouGov. Direktør i Brandhouse, Stiig Helgens Binggeli, er overrasket over Din Tøjmands høje placering i forhold til de større kæder. Din Tøjmand består af 77 selvstændige herretøjsforretninger, og netop deres selvstændighed er en medvirkende årsag til den gode placering, mener Stiig Helgens Binggeli. »Det giver en magt til den enkelte forhandler. Man føler en højere grad af ejerskab, end i de store kæder, og man er tættere på sine kunder,« siger han. Målingen tager udgangspunkt i kundeoplevelse og kundeloyalitet for at give et billede af den samlede kundetilfredshed. I lørdags skrev Berlingske Business, hvordan den tyske e-butik Zalando, som er braget ind på det danske modemarked, ifølge målingen slår sine danske konkurrenter på den samlede kundetilfredshed.    Men ser man isoleret på kundeoplevelsen, ligger Din Tøjmand altså i top. Udover den lokale forankring peger Stiig Helgens Binggeli på Din Tøjmands onlineservice som en forklaring på, at kunderne har en god oplevelse, når de handler i butikken. »Ligesom Zalando har Din Tøjmand blandt andet fragtfri levering, og man har mulighed for at bytte sin vare i sin lokale, fysiske butik,« siger han og nævner nemhed og udvalget som vigtige parametre for den gode oplevelse. Anders Vedel, administrerende direktør i Dresspartner, som står bag Din Tøjmand, fremhæver også selv webshoppen som et vigtigt fokusområde. »Vi er den eneste kæde, der har den form for webshop, hvor den er så integreret med de fysiske butikker. Hver tøjmand har dybest set sin egen webshop,« siger han og fortsætter: »Det betyder, at kunderne føler, de får en meget personlig betjening, også når de handler på nettet.« Anders Vedel fortæller desuden, at stort set alle ansatte i Din Tøjmand er fagudlærte, hvilket han også tillægger en del af forklaringen på kundernes følelse af at få en god oplevelse i butikkerne. Ifølge Stiig Helgens Binggeli er det blevet endnu vigtigere for butikkerne at yde noget ekstraordinært for at fastholde kunderne. Dels på grund af større konkurrence fra internetbutikker, dels på grund af større forventninger hos kunderne. »Det ser klart ud til, at der er en mindre tolerance over for butikkerne. Folk finder sig ikke i så meget mere. Får de en dårlig behandling, skriver de det lynhurtigt på Facebook, og hvis det er rigtigt slemt, bliver de helt væk fra butikken. Der er et højere forventningspres,« siger han.",
        "metadata": {
            "source": "https://www.berlingske.dk/virksomheder/toejmand-banker-de-store-kaeder-paa-den-gode-oplevelse",
            "image_url": "https://berlingske.bmcdn.dk/media/cache/resolve/image_x_large/image/24/248645/6896325-pix-dintjmand.jpg",
            "publication_time": "Mandag d. 14. oktober 2013, kl. 17.00",
            "author": "Signe Ferslev Pedersen",
            "related_links": [],
            "attachments": []
        }
    }
}