{
    "version": "1.0",
    "document": {
        "id": "https://www_berlingske_dk/virksomheder/elbilgigant-kaster-sig-ud-i-priskrig-med-nyt-tiltag-aktiekursen",
        "title": "Elbilgigant kaster sig ud i priskrig med nyt tiltag – aktiekursen stiger til rekordhøjde",
        "content": "Verdens største elbilproducent, kinesiske BYD, kaster sig ud i en direkte priskrig med ærkerivalen Tesla og begynder samtidig at installere sin »God's Eye«-software, der skal gøre bilen mere selvkørende, i også billigere modeller. BYD har hidtil installeret »God's Eye« (Guds øje) i alle biler til mere end 100.000 yuan (omkring 98.000 kroner), men lægger det nu også i tre nye modeller, hvoraf den billigste, Seagull, står til 69.800 yuan (69.000 kroner). Softwaren er udviklet af BYD selv. Med satsningen vil ogsåbilligere biler til massemarkedetfå adgang til funktioner, som hidtil har været forbeholdt topmodellerne. Det gælder blandt andetmuligheden for at kunne parkere bilen ved at bruge sin smartphoneeller automatisk overhaling på vejene. BYDunderbyder dermed Tesla, hvis priser ligger over BYDs, når det kommer til funktioner, hvor bilernekan køre selvstændigt på motorvejeunder overvågning fra bilens fører. Teslas funktion, kaldet »Fuldt selvkørende«, afventer stadig godkendelse af de kinesiske myndigheder. Den tager Tesla 99 dollar om måneden for i USA. »Vi indleder en æra, hvor selvkørende funktioner er for alle,« understregede BYDs stifter, Wang Chuanfu, da han præsenterede nyhederne i Shenzhen i Kina mandag. Her slog han samtidig fast, atavancerede digitale assistenter i bilerne»ikke længere er en uopnåelig luksus, men et grundlæggende værktøj, ligesom sikkerhedsseler og airbags«. BYD overhalede i 2024 Tesla og blev verdens største elbilproducent med fire millioner solgte el- og hybridbiler – altså biler med både benzin- og elmotor. Eksperter har dog hidtil vurderet, atBYD har været bagefter med netop digital assistancetil bilens fører sammenholdt med Tesla og andre producenter. Derfor skød kursen på BYD-aktien da også igen i vejretoven på præsentationen. Kursen steg med yderligere fire en halv procent til rekordhøjde, hvilket gjorde BYD 132 milliarder dollar (954 milliarder kroner) værd i markedsværdi – mere end Ford Motor, General Motors og europæiske Stellantis tilsammen. »Uanset om det gælder hardwarespecifikationer eller funktioner til smart kørsel overtager BYDs biler føringen over alle konkurrenter i segmentet,« siger analytiker Lu Daokuan fra S&P Global Mobility til den britiske finansavis Financial Times. BYDs træk vil lægge pres på andre bilproducenter på verdens største bilmarked, som Kina er, men også ude i verden, hvor kinesiske bilproducenter kæmper for at vinde større fodfæste. »God's Eye« findes i tre udgaver med et forskelligt antal funktioner. Den bygger på, hvad kameraer og radarsensorer ser og indsamler af data som hjælp til bilens fører. BYD solgte i Danmarki 2024 næsten 2.800 biler, viser tal fra brancheorganisationen Mobility Denmark (tidligere De Danske Bilimportører). ",
        "metadata": {
            "source": "https://www.berlingske.dk/virksomheder/elbilgigant-kaster-sig-ud-i-priskrig-med-nyt-tiltag-aktiekursen",
            "image_url": "https://berlingske.bmcdn.dk/media/cache/resolve/image_x_large/image/188/1888741/24888734-kinesisk-byd-lgger-nu-sin-selvkrende-teknologi-i.jpg",
            "publication_time": "Tirsdag d. 11. februar 2025, kl. 15.14",
            "author": "Thomas Breinstrup",
            "related_links": [],
            "attachments": []
        }
    }
}