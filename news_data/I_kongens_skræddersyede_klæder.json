{
    "version": "1.0",
    "document": {
        "id": "https://www_berlingske_dk/filmanmeldelser/i-kongens-skraeddersyede-klaeder",
        "title": "I kongens skræddersyede klæder",
        "content": "Matthew Vaughns underholdende spion-pastiche »Kingsman – The Secret Service« er en hyldest til en tid, hvor spioner på film ikke var sammenbidte dræbere, men derimod gentlemen med skjulte våben, velsiddende jakkesæt, kække oneliners og et godt tag på kvinderne.  Sådan en spion var Eggsys far, der blev dræbt, da Eggsy var fem. Nu er han sytten og lidt af en rod. Men faderens gamle kollega Harry (Colin Firth) ser potentiale i knægten og beslutter at træne ham op til at blive en del af agentstyrken Kingsmen, der står over for et større opgør med superskurken Valentine (Samuel L. Jackson), der planlægger at dræbe størstedelen af jordens befolkning. »Kingsman« er baseret på en tegneserie, og det ses. Filmen er et bindegalt misk mask af klassisk spionfilm og højtgearet tegneserieaction, fyldt med referencer til alt fra James Bond til My Fair Lady. Det er voldsomt underholdende – men også til tider voldsomt langt ude. Hvad: »Kingsman – The Secret Service«. Hvem: Instruktør: Matthew Vaughn.Medvirkende:Colin Firth, Samuel L. Jackson. Hvor: Premiere over hele landet.",
        "metadata": {
            "source": "https://www.berlingske.dk/filmanmeldelser/i-kongens-skraeddersyede-klaeder",
            "image_url": "https://berlingske.bmcdn.dk/media/cache/resolve/image_x_large_vertical/image/24/241080/8344911-saxo-photo.jpeg",
            "publication_time": "Onsdag d. 25. februar 2015, kl. 22.30",
            "author": "Louise Kidde Sauntved",
            "related_links": [],
            "attachments": []
        }
    }
}