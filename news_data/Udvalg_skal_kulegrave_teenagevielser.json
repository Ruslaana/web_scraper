{
    "version": "1.0",
    "document": {
        "id": "https://www_berlingske_dk/politik/udvalg-skal-kulegrave-teenagevielser",
        "title": "Udvalg skal kulegrave teenagevielser",
        "content": "Det skal være slut med, at der i Danmark indgås islamiske ægteskaber blandt mindreårige, som især for den unge kvinde er svære at komme ud af. Det mener social- og integrationsminister Karen Hækkerup (S), der nu nedsætter en hurtigt arbejdende og tværministeriel embedsmandsgruppe, der skal se nærmere på eventuelle konsekvenser for bl.a. imamer, der omgår dansk ægteskabslovgivning. »Jeg er åben for hvad som helst. Alle skal opleve de samme frihedsrettigheder, som der findes i loven, og der findes ingen anden lov end den, der vedtages i Folketinget. Folk, der laver deres egne selvbestaltede love, skal der slås hårdt ned på,« siger Karen Hækkerup, der kalder vielserne »frygtelig skræmmende«. Udmeldingen kommer på baggrund af en ny undersøgelse fra SFI, Det Nationale Forskningscenter for Velfærd, som offentliggøres i dag. Undersøgelsen, der var bestilt af Integrationsministeriet under VK-regeringen, kommer blandt andet som konsekvens af, at Berlingske tidligere har dokumenteret, hvordan danske teenagepiger helt ned til 14 år indgår hemmelige ægteskaber, »nikah«, med muslimske mænd uden deres forældres vidende. Ægteskaberne er ikke juridisk gyldige i forhold til dansk ret, men der aftales en medgift, og pigerne bindes religiøst og socialt meget stærkt. Dagens SFI-rapport viser, at islamiske ægteskaber er et fænomen, der er vidt udbredt i Danmark. Og når et par med muslimsk baggrund indleder et forhold, er det snarere reglen end undtagelsen, at de bliver muslimsk viet i de såkaldte »nikah-forhold«. Også selv om den ene eller begge parter er under 18 år. Det fortæller næsten 250 imamer, repræsentanter for etniske minoriteter og fagfolk, der er blevet interviewet til undersøgelsen. De muslimske ægteskaber finder sted i alle større etniske minoritetsgrupper med muslimsk baggrund, men også unge danske kvinder indgår islamiske ægteskaber med muslimske mænd. Ægteskaber mellem etnisk danske kvinder og muslimske mænd ses oftest som »kæresteforhold« af mindre forpligtende karakter, mener seniorforsker ved SFI Anika Liversage, der står bag undersøgelsen. »Det kan være svært for muslimske piger at forlade forholdet, når der er indgået nikah, da de oplever pres fra forældre, søskende og det etniske netværk. Det pres oplever etnisk danske piger ikke,« siger hun. Men Berlingske har talt med flere unge piger, som ikke har samme oplevelse. Bl.a. måtte den unge kvinde »M« gå under jorden med sin datter, da hendes mand nægtede at opløse det islamiske ægteskab. Heller ikke Saliha Marie Fettah, der er lektor i arabisk ved Syddansk Universitet, konvertit og tidligere islamisk gift kan genkende rapportens billede om at nikah-forholdene bliver opfattet »som mindre forpligtende,« når bruden er etnisk dansk. Hun har flere gange udtrykt sin vrede over, at danske piger i al hemmelighed bliver islamisk gift, når de er helt ned til 14 år. »Det er en alt for afslappet udmelding. Det kan man langt fra konkludere er tilfældet for alle. Især når der senere er børn indblandet. Så er manden meget mere tilbøjelig til at ville holde hende fast med alle midler,« siger Saliha Marie Fettah, der har flere eksempler på islamisk viede kvinder, der måtte flytte fra byen for at slippe for deres mand. Karen Hækkerup erkender, at der også er et problem blandt unge danske piger, der har svært ved at komme ud af islamiske ægteskaber. »Måske sker det ikke i så stort et omfang, men når I dokumenterer det, skal det også indgå i embedsmandsrapporten,« siger hun. SFI-rapporten fastslår, at der ikke findes en overordnet muslimsk instans, der udstikker ensartede retningslinjer for opløsning af »nikah«. Men det bør der være, mener imam Abdul Wahid Pedersen. Han har tidligere opfordret til, at der indføres en voldgift, der kan afgøre skilsmisserne. »Det er ikke en værdig løsning, at skilsmissesager havner på imamernes borde. Mit bord er i hvert fald ikke en passende instans til at løse den slags,« siger han. Læs mere om teenagebrude  ",
        "metadata": {
            "source": "https://www.berlingske.dk/politik/udvalg-skal-kulegrave-teenagevielser",
            "image_url": "https://berlingske.bmcdn.dk/media/cache/resolve/image_x_large/image/70/701587/4662141-christina.jpg",
            "publication_time": "Tirsdag d. 01. november 2011, kl. 06.00",
            "author": "Eva Jung",
            "related_links": [],
            "attachments": []
        }
    }
}