{
    "version": "1.0",
    "document": {
        "id": "https://www_berlingske_dk/synspunkter/direktoer-i-dansk-ejendomsmaeglerforening-det-kan-aldrig-kan-vaere-en",
        "title": "Direktør i Dansk Ejendomsmæglerforening: Det kan aldrig kan være en boligejers ansvar at indhente restskat fra en tidligere ejer",
        "content": "Nu begynder der efterhånden at tikke beskeder ind hos de 1,4 millioner boligejere, der er i Danmark. Senest har vi iBerlingske 24. februar 2025kunnet læse om flere journalister, der er blevet bombarderet med beskeder i e-Boks; blandt andet én journalist, som har fået tre nye årsopgørelser. Det, der fangede vores opmærksomhed er, at de tre årsopgørelser omhandler en periode, før journalisten havde købt sit hus. Den ene indeholdt endda teksten: »Udskrevet pba. ny vurdering. Regulering sker til aktuel ejer, jævnfør reglerne i lov om kommunal ejendomsskat § 27.« Her ligger et af de helt store problemer, og det er noget, som vi i Dansk Ejendomsmæglerforening længe har pointeret. Det kan siges meget kort og præcist: Vi skal ikke betale hinandens skat. Det kan aldrig kan være en boligejers opgave at indhente restskat fra en tidligere ejer. I Danmark har vi et skattesystem, som burde kunne indhente restskat hos de rette personer. Det er myndighedernes ansvar at opkræve den rette skat – det står direkte skrevet i lovgivningen. Det er ikke holdbart, at den byrde lægges over på danskerne. »Vi risikerer at opleve eksempler, hvor den tidligere ejer nægter at betale regningen, eller den nuværende ejer nægter at overføre for meget betalt skat til den tidligere ejer,« skriver Ole Hækkerup, direktør i Dansk Ejendomsmæglerforening.Fold sammenLæs mereFoto: Nicoline Kjems-Krognos. Forestil dig, at hr. Hansen pludselig skal om at indhente restskat hos fru Petersen. Eller omvendt. Der vil nemlig også være husejere, som har betalt for meget skat. Her kan pengene altså med andre ord risikere at ende i forkerte hænder, hvis der er kommet en ny boligejer til i mellemtiden. Det er på ingen måde retfærdigt over for de tidligere ejere af huset. Skal den tidligere ejer så gå tiggergang og bede om at få sine egne penge overført fra den nye ejer? Nej, det er jo urimeligt. Vi risikerer at opleve eksempler, hvor den tidligere ejer nægter at betale regningen, eller den nuværende ejer nægter at overføre for meget betalt skat til den tidligere ejer. Det kan munde ud i opslidende og dyre retssager for den helt almindelige borger. Staten slipper for besværet, som i stedet hænger på boligejeren. Skattestyrelsen må sikre, at skatten bliver opkrævet og tilbagebetalt korrekt. Hvis deres nuværende system ikke kan håndtere det, må de finde på en anden løsning. Vi kan ikke lade danskernes privatøkonomi blive styret af et system, der ikke fungerer. Så lad os slå det fast med syvtommersøm. Det er på tide, at vi får en mere retfærdig og gennemsigtig løsning, så boligejere ikke risikerer at betale andres skatteregninger eller gå glip af deres egne penge. Hos Dansk Ejendomsmæglerforening arbejder vi for at skabe et skattesystem, hvor ansvar og retfærdighed går hånd i hånd. Ole Hækkerup er direktør i Dansk Ejendomsmæglerforening ",
        "metadata": {
            "source": "https://www.berlingske.dk/synspunkter/direktoer-i-dansk-ejendomsmaeglerforening-det-kan-aldrig-kan-vaere-en",
            "image_url": "https://berlingske.bmcdn.dk/media/cache/resolve/image_x_large_vertical/image/189/1893837/24898784-ole-hkkerup-direktr-i-dansk-ejendomsmglerforen.jpg",
            "publication_time": "Onsdag d. 26. februar 2025, kl. 17.17",
            "author": null,
            "related_links": [],
            "attachments": []
        }
    }
}