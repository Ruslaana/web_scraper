{
    "version": "1.0",
    "document": {
        "id": "https://www_berlingske_dk/opinion/palaestinas-plads-hoerer-til-i-koebenhavn",
        "title": "Palæstinas Plads hører til i København",
        "content": "Dette er en del af en pro et contra. Du kan læse Helle Bonnesen (K), medlem i Borgerrepræsentationen i København, argumentere for det modsatte synspunkther. I København har vi en lang tradition for at opkalde veje, parker og pladser med forskellige argumentationer og historier. København har blandt andet en Asiatisk Plads, Nuuks Plads, Oslo Plads, Amerika Plads og Israels Plads. Tiden er nu inde til at udvise solidaritet med det palæstinensiske folk og få navngivet Palæstinas Plads i København, mener vi i Frie Grønne. Verdenssamfundet, inklusiv Danmark, ser alt for passivt til, mens besættelsesmagten Israel undertrykker det palæstinensiske folk. De fratager palæstinenserne deres hjem og rettigheder samtidig med, at palæstinensere lever adskilt som andenrangsborgere i det, der bedst kan beskrives som et åbent fængsel. Tilstande, der er af internationale menneskerettighedsorganisationer som Human Rights Watch og den israelske organisation B’Tselem beskrives som apartheidlignende. I Frie Grønne opfordrer vi til at være solidariske med det palæstinensiske folk og de mange millioner palæstinensiske flygtninge verden over, herunder dem, der i dag bor i Danmark. Vi fordømmer den israelske stats krigs- og voldshandlinger mod den palæstinensiske civilbefolkning. I Frie Grønne mener vi, det er vores alles ansvar at gøre alt, hvad vi kan for bakke op om det palæstinensiske folks ret til selvbestemmelse, og at det eneste rigtige lige nu er en politisk, økonomisk og kulturel boykot af Israel. Til det kommende møde i Borgerrepræsentationen foreslår jeg derfor, at København går forrest med et sameksistenssymbol og anerkender Palæstina som stat ved at navngive Palæstinas Plads i København. En deling af Israels Plads eller et helt ny plads med navnet Palæstinas Plads vil være et vigtigt signal om, at København er en mangfoldig solidarisk by med plads til alle, og at alle københavnere, uanset etnisk oprindelse, har lige rettigheder. Israels Plads i København fik sit navn som en gestus over for staten Israel i 1968 i anledning af 25-års jubilæet for jødeforfølgelsen. Den tragedie må vi aldrig glemme, ligesom vi ikke i dag må tillade systematisk forfølgelse af andre folk. Ved eksempelvis at omdøbe den ene halvdel af Israels Plads til Palæstinas Plads kan København skabe et sameksistenssymbol for alle københavnere. København bør gå forrest og vise omverden, at Palæstinas Plads hører til i København. Det er nu op til Borgerrepræsentationens partier at beslutte, om København skal have en Palæstinas Plads i København. Niko Grünfeld er medstifter af Frie Grønne og gruppeformand i Københavns Borgerrepræsentation",
        "metadata": {
            "source": "https://www.berlingske.dk/opinion/palaestinas-plads-hoerer-til-i-koebenhavn",
            "image_url": "https://berlingske.bmcdn.dk/media/cache/resolve/image_x_large/image/143/1431534/23770591-.jpg",
            "publication_time": "Lørdag d. 12. juni 2021, kl. 13.00",
            "author": "Niko Grünfeld",
            "related_links": [],
            "attachments": []
        }
    }
}