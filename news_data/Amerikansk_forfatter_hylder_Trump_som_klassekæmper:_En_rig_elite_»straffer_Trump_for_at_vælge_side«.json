{
    "version": "1.0",
    "document": {
        "id": "https://www_berlingske_dk/opinion/amerikansk-forfatter-hylder-trump-som-klassekaemper-en-rig-elite-straffer",
        "title": "Amerikansk forfatter hylder Trump som klassekæmper: En rig elite »straffer Trump for at vælge side«",
        "content": "En vantro elite skummer af raseri. For med handelskrig og skyhøje toldsatser har velhaverne på Wall Street indset, at præsident Trump for alvor står på den lille mands side. Sådan lyder analysen fra den amerikanske journalist og forfatter Batya Ungar-Sargon, der i podcasten »Piers Morgan Uncensored« hylder den amerikanske præsident som klassekæmper. »Pludselig sidder alle og siger: åh nej, aktiemarkedet. Ja, aktiemarkedet ser ud, som det gør, fordi de rige straffer Trump for at vælge side til fordel for en forsømt og ydmyget amerikansk arbejderklasse i stedet for dem selv.« Trump bejler ikke kun til arbejderklassen. Han gør også stadig tilnærmelser til Vladimir Putin, der må føle sig bestyrket af udviklingen i Det Hvide Hus, skriver den russiske oppositionsleder Vladimir Kara-Murza i et indlæg iWashington Post. »Under Trump må dissidenter, der bekæmper autokrati i Rusland og andre steder, tilpasse sig en ny virkelighed, hvor USA ikke blot undlader at støtte deres kamp, men rent faktisk vælger side med deres undertrykkere. Det gør vores kamp vanskeligere – men udfaldet vil være det samme.« I Frankrig har den republikanske tradition for sekularisme og en skarp adskillelse mellem religion og stat længe været under beskydning fra islamister over hele verden. I et interview i avisenLe Pointgår den fransk-algeriske forfatter Kamel Daoud den politiske islam på klingen. »Hvis det skulle lykkes at skabe en integreret islam i Frankring, ville det være det størst tænkelige nederlag for den transnationale islamisme, for det ville vise, at islam er forenelig med demokrati og religiøs indifference. Sekularismen beskytter religion mod politiske ambitioner. Islamismen er grangivelig en politisk ambition: Man er ikke bare islamist for at komme i paradis, men også for at herske.« ",
        "metadata": {
            "source": "https://www.berlingske.dk/opinion/amerikansk-forfatter-hylder-trump-som-klassekaemper-en-rig-elite-straffer",
            "image_url": "https://berlingske.bmcdn.dk/media/cache/resolve/image_x_large_vertical/image/190/1908412/24925623-da-trump-forleden-prsenterede-nye-toldsatser-i-ro.jpg",
            "publication_time": "Lørdag d. 05. april 2025, kl. 06.42",
            "author": "Troels Heeger",
            "related_links": [],
            "attachments": []
        }
    }
}