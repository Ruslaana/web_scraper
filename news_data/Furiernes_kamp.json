{
    "version": "1.0",
    "document": {
        "id": "https://www_berlingske_dk/groft-sagt/furiernes-kamp",
        "title": "Furiernes kamp",
        "content": "En litterær fejde er under opsejling i Weekend- avisen. Mette Høeg fra universitetet i Berkeley, Californien, er ude med riven efter unge kvindelige danske forfattere. »For tiden udgives der således en mængde værker, som mest af alt ligner forfatterens omarbejdning af poesi-eller dagbogen fra folkeskolen under opholdet på Forfatterskolen,« fastslår Mette Høeg. »Her får de flittige og stræbsomme piger tillært sig et sprog, der gør dem i stand til at tilføje deres trivielle barndomsminder et skin af dybde og kompleksitet og deres pølsenormale forhold til ungdomskæresten et udtryk af drama og farlighed. Har man været indlagt på psykiatrisk afdeling eller medicineret, anses det som ekstra kvalificerende og adlende.« Se, det var en slem omgang, som utvivlsomt vil efterlade dybe ar i sjælen hos Maja Lee Langvad, Kristina Nya Glaffey, forfatteren Josefine Graakjær Nielsen, Lea Marie Løppenthin, Josefine Klougart og andre fra Femina-segmentet, der er udsat for den strukturelle og sexistiske verbalvold fra Mette Høeg. Hurra! Så er der noget traumatiserende at skrive om. Imens vil vi andre købe popcorn og cola og nyde furiernes bitchfight. Ikke alle kan have en litterær bikinikrop.",
        "metadata": {
            "source": "https://www.berlingske.dk/groft-sagt/furiernes-kamp",
            "image_url": "https://berlingske.bmcdn.dk/media/cache/resolve/image_x_large/image/6/69896/6619851-groft-sagt-edith-thingstrup-hoved.jpg",
            "publication_time": "Søndag d. 17. maj 2015, kl. 22.30",
            "author": null,
            "related_links": [],
            "attachments": []
        }
    }
}