{
    "version": "1.0",
    "document": {
        "id": "https://www_berlingske_dk/indland/de-gamle-dyder-i-nordsjaelland-udfordres-fra-100-aar-gamle-baadhaller-det",
        "title": "De gamle dyder i Nordsjælland udfordres fra 100 år gamle bådhaller: »Det kommer som et friskt pust«",
        "content": "Meget kan man sige om Gentofte Kommune, men den findes ikke i forandringernes og mangfoldighedens fortrop. Det tør jeg godt konkludere efter syv år i kommunen, der siden Staunings anden embedsperiode som statsminister (1929-1942) har ligget under konservativt enevælde. Til langt de fleste borgeres tilfredshed. Derfor bemærkes det også, når noget nyt og helt anderledes melder sig på banen. Et sted, der udfordrer de forudsigelige rammer, som kendetegner bydelene Charlottenlund, Dyssegård, Gentofte, Hellerup, Jægersborg, Vangede, Klampenborg, Ordrup og Skovshoved. Hvem skulle have troet, at forandringen ville dufte af karry? Og så endda på Skovshoved Havn med de hvide, skinnende sejlbåde. Et sted, hvor meget ellers er, som det plejer. Med Skovshoved Undersøiske Gruppe og Kongelig Dansk Yachtklub, der har haft klublokaler på havnen siden 1942. Karryduften forstærkes, som jeg nærmer mig de snart 100 år gamle bådhaller i sydenden af havnen. Det er en torsdag aften i juni, og det summer af liv. I den ene bådhal afholdes der fødselsdag, i den anden er der gæster i alle aldre, der slapper af med en »skovserøl«, drink, burger eller indisk ret fra en affoodcontainerneude foran. Associationerne til Reffen Copenhagen Street Food på Refshaleøen melder sig naturligt. Godt nok er dette en miniature, men alligevel. Halgodt var fyldt med mennesker, inde som ude. Med mennesker i alle aldre.Fold sammenLæs mereFoto: Oscar Scott Carl. Her er ret uprætentiøst. Indretningen byder på flamingoer i neon, en gylden dykkerklokke, globusser, et par klipklapper på væggen, kunstige planter og persiske tæpper. En familie med vådt hår stiller cyklerne ved nogle paller og sætter sig på en bænk foran hallerne. De har været en tur i Øresund. Nu står den på burgere. Halgodt hedder stedet, og som ejeren, den lokale Frank Thorup, da også siger: »I virkeligheden kan du sige, at Halgodt slet ikke passer ind i Gentofte Kommune. Jeg er kommet i området i 40 år, og jeg har ikke kunnet finde et sted, hvor der virkelig er tænkt ud af boksen. Det er en kommune, hvor der holdes fast i de gamle, faste dyder, også når det gælder gastronomien og måden, vi tænker udeliv på. Alligevel har stedet fået stor opbakning, og jeg tror, det skyldes, at man anerkender behovet og ønsket om, at der skulle ske noget nyt i området,« siger Frank Thorup, der har oplevet en stor stigning i antallet af gæster. Det er dog ikkebig business, pointerer han. »Personligt er der en pladderromantisk tanke om at give lidt tilbage til Skovshoved, hvor jeg har mine rødder og mit hjerte. Selv om det hele virkelig er eksploderet i år, så er det ikke et sted, hvor jeg graver guld op af jorden og kommer til at køre i store biler. Det er ikke derfor, jeg har lavet det. Min motivation har været, at havnen og Skovshoved har trængt til, at der skete noget nyt og anderledes.«  Foruden mad og drikke tilstræber Halgodt at være et aktivitetsrum i havnen, og der afholdes »en håndfuld arrangementer« i løbet af sæsonen, blandt andet livemusik og vinsmagning. Tidligere lå sydenden af havnen »død hen« ifølge Frank Thorup, der fik sin sag for, da Gentofte Kommune skulle overbevises om konceptet. »Den har været svært for kommunen at forholde sig til, at man kan lave en café i nogle gamle bådhaller. Normalt er der jo både i de haller. Det har der været i 100 år, og det er jo det, de er lavet til. Og hvorfor skulle der nogle gange være musik? Det er der en gang imellem oppe på Skovshoved Hotel, så hvorfor også på havnen? Kommunen skulle forholde sig til, at det her var noget andet end bare en café, hvor man sad og drak en kop kaffe,« siger han. Bag skibene ligger Halgodt i de godt 100 år gamle bådhaller.Fold sammenLæs mereFoto: Oscar Scott Carl. Livsstilseksperten Henrik Byager har boet i Gentofte Kommune i godt 25 år, og ifølge ham kan erfaringerne med Halgodt sætte gang i flere små eksperimenter i den nordlige forstad til København. »Det er typisk Gentofte, at man lige dypper tåen og ikke hopper i med hele kroppen i et dyk. Tankegangen er, at nu prøver vi det her af, og hvis det bliver en succes – hvilket det jo tyder på – så kan der åbnes lidt mere for eksperimenterne. Alt sammen helt kontrolleret. Man vil ikke lave en ny Nordhavn eller Islands Brygge. Jeg er sikker på, at Gentofte Kommune følger nøje med iartiklerne om de to områder for tiden. Der vil sikkert være nervøse kræfter, der tænker »uha, kommer havnefesterne nu til Skovshoved«,« siger Henrik Byager. Livsstilseksperten kalder Gentofte Kommune et sted for ressourcestærke mennesker, som prioriterer sikre, trygge rammer. Man køber sig ganske enkelt fri for alle de problemer, man kan læse om på internettet og i aviserne, »selv om det ikke er pænt at sige«, som han indskyder. »Der er ikke det vilde liv og den der mangfoldighed, som man forbinder med den store by. Det vil man så gerne opsøge i København, fordi det er lidt spændende og eksotisk at gå til en demonstration, på natklub eller til en koncert. Men det er også dejligt, at det ikke foregår i min baghave, er tankegangen. Det er succesopskriften på ikke blot Gentofte, men alle de forstæder, der er rundt om hovedstaden. Trygge rammer. Det overskuelige, forudsigelige og rolige. Mange finder dog den konservative måde, som forstadslivet udfolder sig på, røvkedelig, og derfor bliver de inde i byen og får den mangfoldighed, som de dyre forstæder ikke rummer,« siger Henrik Byager. Halgodt. Spisested på Skovshoved havn.Fold sammenLæs mereFoto: Oscar Scott Carl. Det overskuelige, forudsigelige og rolige kan også koste på andre fronter, understreger han. »Hvis der er nogen, som vil skabe noget nyt, så kan frygten for, hvad det fører med sig af nye mennesker og nye utrygge rammer overstige glæden ved forandring og innovation. Det husker jeg selv fra mine år i kommunen. Især hvis det havde noget med ungdomskultur at gøre. Så ville der straks komme debat om, hvad det ville føre med sig af mennesker, adfærd og nye kulturer.« Et par klipklapper signalerer meget godt, hvad Halgodt er for en størrelse.Fold sammenLæs mereFoto: Mathias Svold. Halgodt er en maritim pop-up café, som ligger på Skodsborg Havn.Fold sammenLæs mereFoto: Mathias Svold. Så hvad er den åbenlyse forklaring på, at et anderledes sted som Halgodt tilsyneladende klarer sig godt i en kommune som Gentofte? »Det er et eksempel på, at bylivet lærer os noget. Uformelle spisegrupperinger, som vi også har set på Refshaleøen og i Aarhus, er en ny måde at mødes med andre mennesker på. En ny måde at spise på, som rammer et behov, mange har. Man kan gøre det med sin familie, sine kollegaer og sine venner. Mange af dem, der bor i området ved Skovshoved Havn, kender allerede det her koncept fra København, og nu er det så kommet til nærmiljøet.« Er det også et udtryk for, at mange er blevet trætte af det forudsigelige? »Bestemt. Gastroudviklingen, som har suset igennem København og skabt en masse steder, har man jo slet ikke oplevet på samme måde i Gentofte Kommune. Derfor kommer det her som et friskt pust.« Køen ved den indiskefoodcontainerer blevet mindre. Nogle meter derfra pudser en kvinde og en mand videre på det smukke sejlskib »Chateau«. Noget nyt har mødt noget gammelt på Skovshoved Havn.",
        "metadata": {
            "source": "https://www.berlingske.dk/indland/de-gamle-dyder-i-nordsjaelland-udfordres-fra-100-aar-gamle-baadhaller-det",
            "image_url": "https://berlingske.bmcdn.dk/media/cache/resolve/image_x_large/image/131/1313809/23470921-corona2020.jpg",
            "publication_time": "Tirsdag d. 14. juli 2020, kl. 12.17",
            "author": "Christian Nørgaard Larsen",
            "related_links": [],
            "attachments": []
        }
    }
}