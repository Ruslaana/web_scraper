{
    "version": "1.0",
    "document": {
        "id": "https://www_berlingske_dk/kronikker/danske-politikere-ignorerer-at-det-kan-betale-sig-at-have-sunde-taender",
        "title": "Danske politikere ignorerer, at det kan betale sig at have sunde tænder",
        "content": "Mange mennesker har udtrykt undren over, at der er høj brugerbetaling ved behandling af sygdom i munden, og det er vanskeligt at levere en fornuftig forklaring. Der er nemlig kun én begrundelse, og den er historisk. Ordningen er et levn fra den tid, hvor smeden trak folks tænder ud, når de gjorde ondt. Palle HolmstrupFold sammenLæs mere Forståelsen af sygdom i munden har unægtelig udviklet sig noget siden dengang. Det underlige er bare, at politikernes forståelse slet ikke har fulgt med udviklingen. Deres forståelse er fortsat middelalderlig. I flere nordiske lande har vi til stor gavn for befolkningerne indført gratis adgang til diagnostik og behandling af sygdom. Det gælder både for almindelige kroniske lidelser og for livstruende sygdomme. Sygdom i munden er dog undtaget. Tilmed har politikerne gennem de senere år indført en øget brugerbetaling fra 55 pct. i 1980erne til mere end 80 pct. i dag. Brugerbetaling kan opfattes som et middel til at understrege borgerens ansvar for egen situation. Men hvis brugerbetaling anses som et nyttigt redskab til at begrænse uhensigtsmæssig livsstil, gælder det selvfølgelig for alle livsstilssygdomme og ikke bare for sygdomme i mundhulen. Den naturlige konsekvens heraf er, at der indføres brugerbetaling for diagnostik og behandling af alle sygdomme, det vil sige brugerbetaling på lægeområdet. Den går bare ikke. Politikere opfatter det som en hellig ko, at der er fri og gratis brugeradgang på lægeområdet.Dermed lægger man til grund, at der er forskel på sygdom i munden og sygdom i den øvrige del af organismen. Det er der bare ikke. En udbredt sygdom i mundhulen erparodontitis– tidligere benævnt paradentose. Det er en sygdom, der kan medføre løsning og tab af tænder, fordi det omgivende støttevæv bliver nedbrudt. I dag ved vi, at parodontitis er en kronisk betændelsessygdom som reaktion på mundhulens bakterier. Helt nye opdagelser om betændelsesprocessen har netop medført tildeling af en æresdoktorgrad ved Københavns Universitet til en professor fra Harvard University. Hans forskergruppe har påvist, at betændelsesprocessen ved parodontitis er ukontrolleret, og derved bliver den destruktiv. Sygdommen ses i vidt forskellig form i befolkningen. Nogle kan have bakteriebelægninger på alle tænder, uden at de udvikler parodontitis, mens andre kan have rene tænder, men alligevel udvikle sygdommen. Der er altså ingen retfærdighed. Nogle bliver ramt, andre går fri – ligesom for andre sygdomme. Betændelsen ved parodontitis har imidlertid sammenhæng med de øvrige kroniske betændelsessygdomme, og det er velkendt, at disse sygdomme påvirker hinanden. De seneste 25 års forskning peger således på, at parodontitis kan forværre forløbet af andre betændelsessygdomme. Det gælder hjertekarsygdomme, diabetes, leddegigt, psoriasis og muligvis neurodegenerative sygdomme som Alzheimers og Parkinsons sygdomme. Betændelsen ved parodontitis medfører nemlig en øgning af organismens generelle betændelsesniveau, den såkaldte systemiske »low-grade inflammation«, og dette kan påvirke forløbet af de nævnte sygdomme. Denne erkendelse er vigtig, og den bør have konsekvenser for behandlingssystemet. Meget tyder i dag på, at behandling af parodontitis med standsning af betændelsesprocessen kan nedsætte risikoen for hjertekarsygdomme og forbedre blodsukkerværdier hos diabetikere med deraf følgende mindre tilbøjelighed til udvikling af diabeteskomplikationer. Noget tilsvarende kan meget vel være tilfældet for de andre kroniske betændelsessygdomme som for eksempel leddegigt. Der er dermed behov for mere og bedre samarbejde mellem tandlæger og læger omkring behandling af disse patienter. Der er også behov for mere forskning. Vi lever i et samfund, der har gjort store fremskridt og udviklet sundhedsvæsenet som følge af nye erkendelser. Det gælder dog desværre ikke for mundhulen. Politikerne fornægter ny erkendelse og øger brugerbetalingen for diagnostik og behandling af sygdom i munden. Da hele legemets sundhed hænger sammen, er det svært at forstå, at diagnostik og behandling af sygdom i en bestemt del af kroppen, modsat andre dele, indebærer høj brugerbetaling. Den er tilmed så høj, at vi på Odontologisk Institut ved det Sundhedsvidenskabelige Fakultet på Københavns Universitet dagligt møder patienter med svær parodontitis, som ikke har råd til behandling hos tandlægen. Det er uacceptabelt, at dele af befolkningen reelt er fraskrevet mulighed for den nødvendige behandling af en alvorlig kronisk betændelsessygdom, som også kan bidrage til forløbet af andre folkesygdomme. Da de samme dele af befolkningen netop ofte lider af andre kroniske betændelsessygdomme, burde det være oplagt, at sundhedssystemet skaber mulighed for at sikre behandling af alle sygdomme for alle dele af befolkningen. Øget tilskud til behandling af sygdom i munden kan naturligvis ikke gennemføres uden højere skatter, omfordeling af statens udgifter eller ved en spredning af brugerbetalingen over hele sundhedsområdet. Selv om spredning af brugerbetalingen til hele sundhedsområdet næppe ville indebære andet end en symbolsk betaling ved lægebesøg som i Sverige, er denne mulighed åbenbart politisk uigennemførlig. Der er imidlertid en supplerende mulighed for finansiering af behandling for parodontitis. Forsikringsselskaber i USA belønner nu folk, der går regelmæssigt til tandlægen, med lavere præmier. Det skyldes, at man har konstateret, at regelmæssig tandbehandling mindsker udgifter til behandling af diabetes på hospitalerne. Som grundlag for sådanne ordninger foretager forsikringsselskaberne økonomiske analyser. De ved, at det kan betale sig for dem at gennemføre sådanne ordninger. Der kan således påregnes besparelser i de øvrige dele af sundhedssystemet, hvis der skabes mulighed for behandling af parodontitis. Dertil kommer fordelen ved forbedret livskvalitet for den enkelte. Hvad gør de danske politikere? Det modsatte. Bortset fra de store gevinster i menneskelige omkostninger ser de også bort fra, at det betaler sig at have sunde tænder – ikke bare for tænderne, men også for borgernes generelle helbred og dermed for de samlede udgifter til behandling af sygdom. I Norge har man et system, der indebærer øget tilskud til behandling, hvis patienten lider af en række forskellige sygdomme, herunder parodontitis. Det fremstår som et skridt i den rigtige retning. I Danmark er organiseringen af tandlægeområdet til revision i øjeblikket. Sundhedsministeren har blandt andet nedsat et dialogforum til belysning af forholdene vedrørende betalingssystemet. Sundhedsministeriets Afdeling for det Nære, Sammenhængende Sundhedsvæsen står for møderne. I dette forum er mange interessegrupper samlet. Det er klogt at lytte til de mange holdninger til et behandlingssystem på tandplejeområdet. Det er ikke rimeligt i et velfærdssamfund som det danske at efterlade en del af befolkningen uden mulighed for at opnå den nødvendige behandling. Det har store menneskelige og sociale omkostninger, og det er med til at skabe øgede udgifter til behandling i andre dele af sundhedssektoren. Man kan derfor kun håbe, at ministeren vil forlade den middelalderlige opfattelse og tænke i helhedsbaner med forståelse af de sammenhænge, som forskningen har påpeget i de seneste 25 år. Kun da er der reelt grundlag for et »Nært, Sammenhængende Sundhedsvæsen« for alle danskere.",
        "metadata": {
            "source": "https://www.berlingske.dk/kronikker/danske-politikere-ignorerer-at-det-kan-betale-sig-at-have-sunde-taender",
            "image_url": "https://berlingske.bmcdn.dk/media/cache/resolve/image_x_large/image/108/1087391/22463360-lfte-om-tilskud-til-tandbehandling-udeblev-din-tandlgeregnin.jpg",
            "publication_time": "Lørdag d. 24. november 2018, kl. 12.00",
            "author": null,
            "related_links": [],
            "attachments": []
        }
    }
}