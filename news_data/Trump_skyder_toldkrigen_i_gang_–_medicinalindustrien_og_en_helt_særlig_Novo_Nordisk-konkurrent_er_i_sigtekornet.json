{
    "version": "1.0",
    "document": {
        "id": "https://www_berlingske_dk/nyhedsanalyse/trump-skyder-toldkrigen-i-gang-medicinalindustrien-og-en-helt",
        "title": "Trump skyder toldkrigen i gang – medicinalindustrien og en helt særlig Novo Nordisk-konkurrent er i sigtekornet",
        "content": "Der blev forbavsende stille, efter at topcheferne fra flere fremtrædende amerikanske medicinalgiganter torsdag den 20. februar sidst på dagen forlod Det Hvide Hus efter et møde med præsident Donald Trump. Forud for mødet havde topcheferne fra store virksomheder – heriblandt Novo Nordisks ærkerival, amerikanske Eli Lilly, ladet forstå, at de ville få Trump til at lempe forgængeren Joe Bidens nye regler om forhandling af dyr medicin og få præsidenten til at gribe ind over for de såkaldte mellemmænd, som industrien mener er skyld i de høje medicinpriser i USA. Resultatet blev et noget andet. Vi ved ikke, præcis hvad der blev sagt bag de lukkede døre. Men vi ved, at Eli Lillys topchef, David Ricks, mindre end en uge senere præsenteredeinvesteringer i fire nye fabrikkermed mere end 10.000 nye arbejdspladser til følge. Pris: Mere end 190 milliarder kroner. David Ricks påpegede, at de nye investeringer ville bringe Eli Lillys samlede investeringer i produktion i USA op i omegnen af 350 milliarder kroner siden 2020. Ifølge nyhedsbureauet Bloomberg havde Donald Trump angivelig advaret topcheferne i en af USAs tungeste brancher – sidste år blev der solgt medicin i USA for et godt stykke på den anden side af 4.000 milliarder kroner – om, at der var høje toldsatser i vente, og at de skulle se af få flyttet deres produktion hjem fra udlandet i en fart. Der er dog ikke meget, der tyder på, at David Ricks’ mega-milliardinvesteringer vil forhindre, at den amerikanske medicinalindustri bliver ramt af importtold. Natten til tirsdag skød Donald Trump for alvor den varslede globale toldkrig i gang ved at indføre told på 25 procent på varer fra Canada og Mexico og hæve tolden på varer fra Kina fra ti til 20 procent. Kina har de senere år femdoblet sin eksport af medicin og medicinske produkter til USA. Kinesiske varerudgjorde i 2023 seks procent af USAssamlede medicinalmarked. I samme periode er den amerikanske eksport af medicin og medicinsk udstyr til Kina kun cirka fordoblet. Men det er ikke tolden på kinesisk medicin, der for alvor giver David Ricks fra Eli Lilly og de øvrige amerikanske medicinalgiganter sved på panden og får investeringsmilliarderne til at sidde løst. Det er derimod spørgsmålet om, hvorvidt – eller måske nærmere hvornår – Donald Trump retter sin toldkanon mod Europa. For en gangs skyld handler det ikke om Novo Nordisk, selvom det heller ikke kan undgås, at den danske medicinalgigant bliver ramt. Vi skal en tur til County Cork i det sydlige Irland. En idyllisk region, der blandt andet er kendt for havnebyen Cobh, hvis farvestrålende huse giver Nyhavn kamp til stregen. I den sydlige del af regionen, ikke langt fra Atlanterhavet nær byen Kinsale, stillede David Ricks 12. september 2024 op til fotografering sammen med den irske erhvervsminister, Peter Burke, på et af Eli Lillys største fabriksanlæg. Her producerer Eli Lilly ifølge mediet Irish Examiner fem ud af medicinalkoncernens otte bedstsælgende lægemidler. Eli Lillys topchef, David Ricks, har haft travlt med at investere et gigantisk beløb i medicinfabrikker og arbejdspladser i USA efter et møde med præsident Trump.Fold sammenLæs mereFoto: Leah Millis/Reuters/Ritzau Scanpix. Anledningen til fotoseancen var, at David Ricks og Eli Lilly den dag havde annonceret en ny investering på 12 milliarder kroner på fabrikken i Kinsale samt en investering på yderligere godt syv milliarder kroner i en udvidelse af produktionskapaciteten på endnu en fabrik 140 kilometer længere nordpå. Investeringen i Kinsale skulle gå til at udvide produktionen af Eli Lillys store væksthåb og direkte konkurrent til Novo Nordisks Wegovy og Ozempic, nemlig vægttabsmedicinen Zepbound og diabetesmedicinen Mounjaro. Ligesom stort set alle andre amerikanske medicinalgiganter benytter Eli Lilly sig nemlig af favorable erhvervsvilkår og den lave selskabsskat i Irland til at producere en meget stor del af sine lægemidler her og eksportere dem til USA. Eli Lilly har været i Irland i mere end 45 år og har 3.500 ansatte inden den nye investering. Mere end halvdelen af selskabets medicin blive fremstillet i Kinsale. I Kinsale har blandt andre også amerikanske Pfizer produktion og har ligeledes haft det i mange år. Ifølge Irish Examiner blev det hidtil bedstsælgende lægemiddel, den kolesterolsænkende medicin Lipitor, fremstillet i byen, indtil det løb af patent. Og et andet af Pfizers succesmidler, Viagra, der fortsat udgør op mod 60 procent af markedet for potensmidler, bliver stadig fremstillet i byen. Nu er turen altså kommet til medicinalindustriens nye succes, vægttabsmedicin. Ud over Irland har Eli Lilly i øvrigt også indledt opførelsen af en fabrik til produktion af fedmemedicin til 15 milliarder kroner i Tyskland. Men det er Irland, der har etableret sig som medicinalindustriens foretrukne produktionsland. Det har udviklet sig til en særdeles givtig affære for Irland, hvis økonomi i dag er mere afhængig af medicinaleksport end Danmark, selvom vi er hjemland for Novo Nordisk. Ifølge Irlands statistiske kontor eksporterede Irland sidste år varer til USA for et beløb svarende til 540 milliarder kroner. Det er en stigning på hele 34 procent. Importen fra USA faldt til gengæld en smule til knap 170 milliarder kroner. Dermed havde Irland sidste år et overskud på handlen med varer i forhold til USA på godt 370 milliarder kroner. Irland står dermed for en meget stor del af EUs handelsoverskud med USA. Det store handelsoverskud er netop et af hovedargumenterne for en straftold mod de europæiske lande fra Trumps side. Ifølge USAs officielle handelstal udgjorde Irlands andel af EUs handelsoverskud over for USA hele 40 procent ved udgangen af tredje kvartal. Den væsentligste årsag til Irlands handelsoverskud med USA er de mange medicinalvirksomheder, der eksporterer deres irske produktion til USA. Mens Novo Nordisk udvider produktionen af vægttabsmedicinen Wegovy i USA, fremstiller den amerikanske konkurrent Eli Lilly hovedparten af det konkurrerende vægttabsmiddel Zepbound i Irland. Medicineksport udgør 45 procent af Irlands samlede vareeksport, men blot 19 procent af den danske vareeksport.Fold sammenLæs mereFoto: Brendan McDermid/Reuters/Ritzau Scanpix. Den samlede medicineksport ud af Irland steg sidste år med 29 procent til lige under 100 milliarder euro eller lidt under 745 milliarder kroner. Samlet set tegner medicinalprodukter sig dermed for hele 45 procent af irsk vareeksport. Til sammenligning udgør medicineksporten ifølge Danmarks Statistik kun 19 procent af den samlede danske vareeksport. Netop Eli Lillys eksport af vægttabsmidlet Zepbound fra fabrikken i Kinsale er ifølge BBC formentlig årsagen til den store stigning i den irske medicinaleksport. Ud over fra Irland importerer USA store mængder medicin fra Belgien, Schweiz og Singapore, og i 2023 slog den amerikanske forsker Brad Setser fra den uafhængige amerikanske tænketankCouncil on Foreign Relationsfast ien høring over for den amerikanske kongres’ finansudvalg, at der ingen anden forklaring var på den store amerikanske import af lægemidler fra Europa og Singapore end at slippe billigt i skat. Det er på den baggrund, at Donald Trump og hans regering blandt andet har rettet sigtekornet oven på sin toldkanon specifikt mod medicinalindustrien, og det er derfor, at både irske politikere og topchefer i de store amerikanske medicinalgiganter nu frygter Donald Trumps toldkrig. Det er derfor, Eli Lilly nu skruer gevaldigt op for investeringerne i produktion i USA, mens et selskab som Pfizer ifølgeReuterstirsdag meddelte, at selskabet overvejer at flytte sin udenlandske produktion hjem på eksisterende produktionsfaciliteter i USA. Hvad angår Danmark og Novo Nordisk, vil en amerikansk straftold også kunne mærkes, men ikke så voldsomt som i Irland. Novo Nordisk producerer i dag det lægemiddelstof, der fyldes i selskabets Wegovy- og Ozempic-penne, i Kalundborg og eksporterer det til USA, mens det lægemiddelstof, der bruges i tabletudgaven af Ozempic, Rybelsus, og skal bruges i den kommende tabletudgave af Wegovy, bliver produceret i USA. I forbindelse med offentliggørelsen af årsregnskabet for 2024 fortalte Novo Nordisks topledelse dog, at det er muligt at ændre produktionen i USA, så lægemiddelstoffet kan bruges i penne i stedet. Med til historien hører også, at Novo Nordisk de senere år har investeret betydeligt i produktion i USA. Mens Eli Lilly har investeret samlet 27 milliarder kroner i produktion af Zepbound og Mounjaro i Irland og Tyskland, meddelte Novo Nordisk i juni sidste år, at selskabet investerer yderligere 27 milliarder kroner i at udvide produktionen af Wegovy og Ozempic i USA, nærmere bestemt på selskabets fabriksområde i Clayton i North Carolina. Derudover har Novo Nordisk overtaget tre store påfyldningsanlæg fra den amerikanske underleverandør Catalent for omkring 75 milliarder kroner.",
        "metadata": {
            "source": "https://www.berlingske.dk/nyhedsanalyse/trump-skyder-toldkrigen-i-gang-medicinalindustrien-og-en-helt",
            "image_url": "https://berlingske.bmcdn.dk/media/cache/resolve/image_x_large_vertical/image/189/1896243/24903197-den-amerikanske-prsident-donald-trump-har-indfrt.jpg",
            "publication_time": "Tirsdag d. 04. marts 2025, kl. 19.29",
            "author": "Vibeke Lyngklip Svansø",
            "related_links": [],
            "attachments": []
        }
    }
}