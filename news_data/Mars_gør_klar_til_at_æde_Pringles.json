{
    "version": "1.0",
    "document": {
        "id": "https://www_berlingske_dk/virksomheder/mars-goer-klar-til-at-aede-pringles",
        "title": "Mars gør klar til at æde Pringles",
        "content": "Det kan ende med at blive en af de allerstørste handler, som er indgået i år i fødevarebranchen, hvis Mars kan sætte tænderne i Pringles. Mars-koncernen, som ud over slik som M&M's og Snickers også producerer fødevarer og dyrefoder, gør ifølge den britiske finansavis Financial Times og nyhedsbureauet Reuters klar til at købe Kellanova-koncernen, der ud over Pringles-chips også producerer Pop-Tarts. Kellanova har i øjeblikket en markedsværdi på 22 milliarder dollar, som er den pris, der skal lægges, hvis man her og nu kunne overtage alle aktier i selskabet. Kellanova opstod i 2023, da selskabet blev skilt ud fra Kellogg-koncernen. Mars er et af de største familieejede selskaber i verden. De 150.000 ansatte sikrer et årligt salg på mere end 50 milliarder dollar (340 milliarder kroner). Mars er – som mange andre producenter – blevet ramt afden generelle tilbageholdenhed hos forbrugernemed at bruge penge. Derfor søger koncernen efter opkøbsmuligheder for at kunne skabe ny vækst. I 2017 købte Mars derfor VCA-gruppen med 800 dyrehospitaler for 9,1 milliarder dollar, mens den i 2008 lagde 23 milliarder dollar for tyggegummi- og snackproducenten Wm Wrigley Jr. I marts 2024 overtog Mars det britiskechokoladefirma Hotel Chocolat for 534 millioner pund. Hvor meget Mars er parat til at betale for Kellanova, står ikke klart, men Kellanovas aktiekurs er i 2024 steget med 15 procent. Derfor kan et opkøb ikke alene ende blandt årets største men sågar som et af de allerstørste til dato i den branche. Analytikere siger til Financial Times og Reuters, at opkøbet kan sætte gang i endnu en runde med konsolideringer i fødevarebranchen. Hverken Mars eller Kellanova vil udtale sig om opkøbsforlydenderne. Kellanova har produktion i 21 lande og sælger sine produkter i flere end 180 lande. ",
        "metadata": {
            "source": "https://www.berlingske.dk/virksomheder/mars-goer-klar-til-at-aede-pringles",
            "image_url": "https://berlingske.bmcdn.dk/media/cache/resolve/image_x_large/image/182/1823088/24765541-file-photo-mars-and-snickers-bars-are-seen-in-thi.jpg",
            "publication_time": "Tirsdag d. 06. august 2024, kl. 15.45",
            "author": "Thomas Breinstrup",
            "related_links": [],
            "attachments": []
        }
    }
}