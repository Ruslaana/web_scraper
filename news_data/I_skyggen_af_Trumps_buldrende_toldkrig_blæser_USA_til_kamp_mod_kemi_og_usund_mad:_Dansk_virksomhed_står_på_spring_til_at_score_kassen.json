{
    "version": "1.0",
    "document": {
        "id": "https://www_berlingske_dk/virksomheder/i-skyggen-af-trumps-buldrende-toldkrig-blaeser-usa-til-kamp-mod-kemi",
        "title": "I skyggen af Trumps buldrende toldkrig blæser USA til kamp mod kemi og usund mad: Dansk virksomhed står på spring til at score kassen",
        "content": "Flankeret af amerikanske mødre med babyer i slynger og skilte med slogans som »Make America Healthy Again« og »MAHA-moms« præsenterede de amerikanske fødevaremyndigheder med USAs nye sundhedsminister, Robert F. Kennedy Jr., i spidsen tirsdag aften dansk tid en række initiativer, som skal udfase kunstige farvestoffer fremstillet kemisk ud af råolie. Hvad Kennedy Jr. ikke fortalte, er, at en stor del af de naturlige farvestoffer, der skal erstatte de oliebaserede og gøre USA sund igen, vil blive leveret af en dansk virksomhed. Verdens største producent af naturlige farvestoffer til fødevarer er nemlig dansk og hedder Oterra. Virksomheden med hovedkvarter i Hørsholm har det seneste år støbt kuglerne til at tage en ordentlig bid af det amerikanske marked, når omstillingen fra oliebaserede farvestoffer til naturlige farvestoffer for alvor tager fart. »Vi forventer helt klart at tage en stor portion af markedet i USA. I modsætning til vores konkurrenter har vi etableret os strategisk og skræddersyet verdens bredeste portefølje af naturlige farvestoffer til netop den konvertering, som den amerikanske fødevarebranche skal igennem,« siger Martin Sonntag, der er topchef i Oterra. De færreste kender formentlig Oterra – og så alligevel. Oterra så dagens lys i 2021, da én af landets ældste virksomheder, Chr. Hansen (i dag en del af Novonesis,red.) solgte sin afdeling for naturlige farvestoffer fra til den svenske kapitalfond EQT, som fortsat ejer Oterra via et selskab registreret i Luxembourg. Selskabet deler dog stadig en personlig forbindelse til Novonesis og Chr. Hansen. Tidligere topchef i Chr. Hansen og nuværende bestyrelsesformand for Novonesis,Cees de Jong, er nemlig også bestyrelsesformand for Oterra. Kennedy Jr. lovede tirsdag at etablere nationale standarder og en tidsplan for omstillingen fra råoliebaserede til naturlige farvestoffer og slog fast, at brugen af en lang række kunstige farvestoffer skal være udfaset allerede ved udgangen af 2026. »Nogle fødevareproducenter har i al for lang tid fodret amerikanere med råoliebaserede kemikalier uden deres viden og samtykke,« lød det tirsdag på et pressemøde med den amerikanske sundhedsminister, Robert F. Kennedy Jr.Fold sammenLæs mereFoto: Elizabeth Frantz/Reuters/Ritzau Scanpix. På et tidspunkt, hvor USA har indledt en toldkrig, som også rammer Oterra, omend i begrænset omfang, hvor bekymringen over Trump-regeringens politik generelt vokser, og hvor sundhedsminister Robert F. Kennedy Jr. bliver mødt med skepsis, mener Martin Sonntag, at Robert F. Kennedy Jr. bør roses for det konkrete initiativ. »Selvom bevægelsen i retning af mere naturlige farvestoffer begyndte tidligere end MAHA-bevægelsen, så synes jeg, at man er nødt til at rose dem, der roses skal. Robert F. Kennedy Jr. har taget fat på noget, som er et reelt problem, og har taget initiativ til at rette det rimelig hurtigt,« siger Martin Sonntag. »Resten af verden har for længst skiftet til naturlige farvestoffer, men ikke USA, og der er ingen rigtig god grund til det. Tirsdag sagde sundhedsministeren og FDA reelt, at nok er nok,« siger Sonntag. Samtidig mener han, at det var et klogt træk af Robert F. Kennedy Jr. og den nyudnævnte direktør for USAs fødevare- og lægemiddelstyrelse, FDA, at de vælger at kalde de farvestoffer, der skal udfases, for »råoliebaserede farvestoffer«. »Indtil nu har man kaldt det syntetiske eller kunstige farvestoffer. Men det lyder pænere, end det rent faktisk er,« siger Oterras topchef. Har I lavet lobbyarbejde for at få den amerikanske regering til at ændre kurs? »Nej, vi er ikke en virksomhed, der selv driver lobbyarbejde. Vi har en brancheorganisation i USA, som arbejder for, at vi har nogle fair konkurrencevilkår, men det er ikke lobbyarbejde set med mine øjne,« siger Martin Sonntag. Tyske Martin Sonntag har været topchef i Oterra siden 1. januar 2024. Han har mere end 30 års erfaring fra kemiindustrien og ingrediens- og ernæringsindustrien. Med de nye planer om at udfase brugen af kunstige farvestoffer i USA ser han store muligheder for Oterra.Fold sammenLæs mereFoto: PR-foto, Oterra. Har I haft kontakt med MAHA-bevægelsen? »Nej,« lyder det bestemt fra Martin Sonntag. Han ser ikke Oterra, der har danske rødder mere end 150 år tilbage i tiden, som en del af den nye amerikanske sundhedsbevægelse, selvom virksomheden deler målet om at gøre fødevarer mere naturlige. I stedet ser Martin Sonntag gode forretningsmuligheder. Kennedy Jr.'s initiativer vil nemlig sætte yderligere fart i den omstilling, som allerede var på vej i USA, hvor stater som Californien allerede er begyndt at forbyde brugen af råoliebaserede farvestoffer i forskellige sammenhænge. Flere af Oterras kunder har ifølge Sonntag været forudseende og har det seneste års tid arbejdet med at omstille deres produktion. »Når Kennedy Jr. og FDA-direktøren nu siger, at konverteringen til naturlige farvestoffer skal være gennemført ved udgangen af næste år, så vil du have flere fødevareproducenter, som hurtigt tilpasser sig, fordi de ønsker selv at kontrollere deres skæbne,« siger Martin Sonntag. Hvor stor væksten bliver i USA, har Martin Sonntag ingen bud på i øjeblikket. Samlet omsatte Oterra-gruppens godt 1.200 ansatte i det seneste regnskabsår for lidt over tre milliarder kroner. Selvom der var et pænt overskud på driften, endte regnskabsåret dog med et større underskud på omkring 390 millioner kroner. Oterra har, siden selskabet blev selvstændigt, købt fire mindre producenter af naturlige farvestoffer, heriblandt også en amerikansk virksomhed. Sundhedsminister Robert F. Kennedy Jr. i samtale med direktøren for National Institute of Health, NIH, Jay Bhattacharya, før pressemødet om udfasningen af kunstige farvestoffer i amerikansk mad. Selvom NIH i øjeblikket skærer ned på sin støtte til forskning, vil instituttet nu sætte gang i omfattende forskning i, hvordan tilsætningsstoffer skader børns sundhed og udvikling.Fold sammenLæs mereFoto: Elizabeth Frantz/Reuters/Ritzau Scanpix. Samtidig har selskabet det seneste par år satset strategisk på at etablere en stærk position i USA. Oterra har blandt andet investeret i et nyt amerikansk hovedkvarter i Mount Pleasant i Wisconsin. Det blev indviet i december i år og omfatter en fabrik, laboratorier og et logistikcenter. »Derfor står Oterra i dag i en rigtig god position, når vores kunder skal til at konvertere til naturlige farver. Vi har helt sikkert kapacitet til at levere til den øgede efterspørgsel, der kommer her i begyndelsen, og jeg mener, at vi har en fordel, fordi vi har lavet de her udvidelser. Vi kommer ikke til at stå og sige, åh nej, nu sker det,« siger Martin Sonntag. Han forudser dog, at der bliver brug for yderligere investeringer, både fra Oterras side, men også hos konkurrenterne. »Den endelige efterspørgsel, når de råoliebaserede farvestoffer er udfaset, vil være betydelig større. Derfor bliver industrien nødt til at investere for at følge med. Der er ingen, der sidder på kapacitet i den størrelse og venter på, at USA kommer på banen,« siger Martin Sonntag.",
        "metadata": {
            "source": "https://www.berlingske.dk/virksomheder/i-skyggen-af-trumps-buldrende-toldkrig-blaeser-usa-til-kamp-mod-kemi",
            "image_url": "https://berlingske.bmcdn.dk/media/cache/resolve/image_x_large_vertical/image/191/1914219/24936835-washington-dc---april-22-a-woman-holds-a-sign-th.jpg",
            "publication_time": "Fredag d. 25. april 2025, kl. 09.25",
            "author": "Vibeke Lyngklip Svansø",
            "related_links": [],
            "attachments": []
        }
    }
}