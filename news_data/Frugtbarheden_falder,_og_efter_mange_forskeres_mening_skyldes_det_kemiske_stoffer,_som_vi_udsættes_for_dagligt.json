{
    "version": "1.0",
    "document": {
        "id": "https://www_berlingske_dk/indland/frugtbarheden-falder-og-efter-mange-forskeres-mening-skyldes-det-kemiske",
        "title": "Frugtbarheden falder, og efter mange forskeres mening skyldes det kemiske stoffer, som vi udsættes for dagligt",
        "content": " Efter måneders forsøg på at blive gravid smed Kirstie Phillips alle sine duftlys ud. I samme hug kasserede hun også duftsæber, fugtighedscremer og plugin-luftfriskere i sit hjem i Suffield, Connecticut. Kirstie, der er 30 år og anæstesisygeplejerske, havde altid taget for givet, at hun nemt kunne blive gravid og føde et barn. Hun var aktiv, spiste sundt og stammede fra en familie, hvor der ikke var nogen forhistorie om ufrugtbarhed. Heller ikke hendes mand havde sundhedsproblemer. Da lægerne opdagede, at hendes æggestokke ikke fungerede, som de skulle, blev hun overbevist om, at årsagen måtte være syntetiske kemiske stoffer i ganske dagligdags forbrugsvarer, dels fordi hun fik det at vide i sin Facebook-gruppe, og dels fordi hun senere læste videnskabelige artikler om emnet. To år efter at Kirstie havde begrænset sin kontakt med kemiske stoffer, fødte hun efter kunstig befrugtning en søn. Ti måneder senere blev hun gravid igen, denne gang naturligt. I oktober sidste år fik hun en datter. Hun er helt sikker på, at det er hendes forandrede livsstil, der har gjort forskellen. »Jeg kan ikke bevise det, men hvad skulle grunden ellers være?« spørger hun. Fertiliteten er på vej ned i hele verden, også i USA, hvor den sidste år faldt til det laveste nogensinde. Mange forskere mener, at kemiske stoffer i almindelige forbrugsvarer kan være en faktor, og stadig flere forskningsresultater tyder på potentielt negative virkninger for både mænds og kvinders forplantningsevne, selv når det drejer sig om små mængder af disse stoffer. »Visse kemiske stoffers evne til at påvirke frugtbarheden er simpelthen uhyggelig,« siger Patricia Hunt, der er professor ved School of Molecular Biosciences ved Washington State University og i flere årtier har studeret menneskelige æg med kromosomfejl. »Der er virkelig meget forskning, som utvetydigt tyder på, at der er noget alvorligt galt her.« Hendes undersøgelser falder sammen med en manglende tiltro til traditionelle forklaringer på flere forskellige sundhedsrelaterede spørgsmål, der måske kommer til udtryk i udnævnelsen af Robert F. Kennedy Jr. til chef for det amerikanske sundhedsministerium. Robert Kennedy Jr.s mest kontroversielle holdninger har drejet sig om vacciner og fluor, men han har også i flere år hævdet, at netop menneskeskabte kemiske stoffer påvirker frugtbarheden negativt. Han er endda gået et skridt videre end den etablerede forskning på området med en påstand om, at den slags kemikalier også fører til kønsforvirring hos børn. De kemiske stoffer, som bekymrer Patricia Hunt og andre forskere, kaldes hormonforstyrrende, fordi de efterligner eller blokerer de hormoner, der er ansvarlige for mange af organismens væsentlige funktioner, deriblandt reproduktion. De forekommer i stort set alt lige fra plastikemballage og legetøj til sofaovertræk og kosmetik. Kop til opsamling af sæd samt sprøjte til hormoninjektion til brug ved fertilitetsbehandling.Fold sammenLæs mereFoto: Maria Albrechtsen Mortensen (arkiv). For nylig lagde delstaten Texas sag an mod flere forskellige producenter for at have produceret produkter med negative virkninger for reproduktionsevnen med henvisning til, at de pågældende producenter urigtigt havde markedsført deres kemiske produkter som ufarlige i en almindelig husholdning. Selvom der er bred enighed om, at der er en sammenhæng mellem kemiske stoffer og frugtbarheden, debatteres det stadig ivrigt, hvor mange af disse stoffer man skal være udsat for, før det bliver farligt. Den kemiske industri benægter, at dens produkter i de mængder, som mennesker typisk udsættes for, har negative konsekvenser for sundheden. The American Chemistry Council, en amerikansk handelsorganisation, hævder, at frugtbarheden påvirkes af mange forskellige faktorer, og at organisationens medlemmer »gennemfører omfattende videnskabelige analyser for at vurdere den eventuelle risiko ved deres kemiske produkter helt fra udviklingsfasen til anvendelse og sikker bortskaffelse«.  I betragtning af mængden og udbredelsen af kemiske stoffer mener mange forskere, at de kan interagere med hinanden i den menneskelige organisme på måder, som kan få drastiske virkninger. Visse stoffer ophobes gennem tid, mens andre forsvinder fra organismen efter et par timer, men til gengæld anvendes de så ofte og bredt, at mennesker konstant er udsat for dem. The U.S. Environmental Protection Agency anfører »forstyrrelse af forplantningsevnen« som en af de mulige negative virkninger af kontakt med kemiske stoffer, der griber ind i hormonernes funktioner. Det nævnes også, at nuværende testmetoder kan gøre det svært at vurdere risikoens omfang. Der kan være adskillige årsager til de faldende fødselstal, siger forskerne, og en af dem er måske, at kvinder foretrækker at få børn senere i livet eller slet ikke ønsker at få børn. I en undersøgelse offentliggjort i 2021 forsøgte Melissa Kearney, der er økonom med speciale i demografi ved University of Maryland, sammen med to medforfattere at finde en forklaring på det fortsatte fald i fødselstallene i USA. De fandt frem til, at det er »generelle samfundsændringer, der er svære at måle eller kvantificere«, som er den sandsynligste forklaring på udviklingen, og at forskelle i faktorer som arbejdsløshed, abortlovgivning, huspriser og brugen af svangerskabsforebyggelse ikke kan forklare nedgangen. Kearney anfører, at hun har kendskab til forskning, som har etableret en sammenhæng mellem miljømæssige faktorer og forringet sædkvalitet globalt, og dette er så igen sammenkædet med en nedgang i frugtbarheden. »Jeg har ikke kendskab til forskning, der får mig til at betvivle gyldigheden af dette resultat, som jeg finder yderst interessant (og foruroligende),« skriver hun i en e-mail. »De forskellige typer faktorer har sandsynligvis allesammen betydning.« Blandt de kemiske stoffer, som forskningen har sammenkædet med lav frugtbarhed, er PFAS-gruppen, der forekommer i alt fra drikkevarer til non-stick-belægninger, engangscontainere og vandtæt regntøj, og som har fået øgenavnet »evighedsstoffer«, fordi de aldrig bliver nedbrudt. Bisfenol A, et kemisk stof, der anvendes til at fore drikkedåser, er også kædet sammen med at skade kvinders frugtbarhed og mænds sædkvalitet.Fold sammenLæs mereFoto: Søren Bidstrup (arkiv). Sidste år konkluderede et forskerhold på Mount Sinai Hospital, at en højere koncentration i blodet af bestemte PFAS-produkter havde en forbindelse med en signifikant reduktion af sandsynligheden for svangerskab og levende fødsler. Andre undersøgelser har påvist, at produkter med et indhold af PFAS kan forstyrre de reproduktive hormoner og forsinke puberteten. De har også været forbundet med en forøget risiko for polycystisk ovariesyndrom (PCO/PCOS) – den lidelse, som Kirstie Phillips havde – og med endometriose, en tilstand, hvor væv, der ligner slimhinden i livmoderen, også vokser uden for livmoderen i ovarierne og æggelederne. Bisfenol A, et kemisk stof, der anvendes til at fore drikkedåser, har også være sammenkædet med frugtbarhedsproblemer hos kvinder. Hos mænd har dette stof været forbundet med dårlig sædkvalitet, mangelfuld nedsænkning af testiklerne samt testikelkræft. I USA og mange andre lande er bisfenol A forbudt i sutteflasker og småbørnskopper. I USA har man fundet bisfenol A i over 90 procent af urinprøver fra befolkningen som helhed. I 2023 besluttede EUs fødevaresikkerhedsautoritet at reducere den daglige indtagelse af, hvad der betegnes »som den acceptable daglige indtagelse« af bisfenol A, med en faktor på 20.000. Denne beslutning vil, hvis den godkendes af Europa-Parlamentet, i realiteten svare til et forbud mod brugen af bisfenol A i alle produkter, der er i kontakt med fødevarer. En af de bekymringer, der ligger til grund for fødevaresikkerhedsautoritetens beslutning, er frygten for, at der er en sammenhæng mellem bisfenol A og en reduceret forplantningsevne. The U. S. Food and Drug Administration har udtalt, at man overvejer en henvendelse fra en gruppe amerikanske forskere, som anbefaler et lignende forbud i USA. FDA henviser The Wall Street Journal til en risikovurdering fra 2014, som konkluderer, at bisfenol A er »ufarligt i de mængder, der forekommer i fødevarer«. Drejer det sig om PFAS, arbejder man for tiden på at finde ud af, hvor udsatte amerikanere er for at indtage denne gruppe kemiske stoffer i fødevarer. Undersøgelser har vist, at også hunde og heste har lavere frugtbarhed end tidligere, lyder det fra Shanna Swan, der er professor i folkesundhed ved Icahn School of Medicine ved Mount Sinai i New York.Fold sammenLæs mereFoto: Arkivfoto: Michael Bothager. En anden gruppe kemiske stoffer er ftalaterne, der forekommer i vellugtende produkter af den art, som Kirstie Phillips smed ud, men også i forskellige slags plastic. Flere undersøgelser har fundet en sammenhæng mellem ftalater og lavere ægproduktion hos kvinder. De har også været sammenkædet med en kortere anogenital afstand hos mænd, som igen er blevet korreleret med dårlig sædkvalitet. Shanna Swan, der er professor i folkesundhed ved Icahn School of Medicine ved Mount Sinai i New York, har brugt flere årtier på at forske i virkningen af ftalater og andre hormonforstyrrende stoffer. I 2017 offentliggjorde hun en analyse af sædkvalitet, der påviste en tilbagegang på næsten 60 procent for den menneskelige sædkvalitet i den rige verden mellem 1973 og 2011. Visse forskere hævder, at man ikke uden videre kan forbinde sædkvaliteten med nedsat frugtbarhed, men Shanna Swan er overbevist om, at hendes forskning underbygger den påstand, at hormonforstyrrende kemiske stoffer gør det sværere for mennesker at få børn. Hun henviser til undersøgelser, der viser, at også hunde og heste har en forringet frugtbarhed. »Der kan ikke være tvivl om, at de er udsat for de samme kemiske stoffer som vi,« siger Shanna Swan: »Men man kan heller ikke påstå, at disse dyr ikke får afkom, fordi de ikke ønsker det.« Oversat fra den engelske original af Claus Bech",
        "metadata": {
            "source": "https://www.berlingske.dk/indland/frugtbarheden-falder-og-efter-mange-forskeres-mening-skyldes-det-kemiske",
            "image_url": "https://berlingske.bmcdn.dk/media/cache/resolve/image_x_large_vertical/image/187/1872285/24858444-mange-forskere-mener-at-kemiske-stoffer-i-alminde.jpg",
            "publication_time": "Mandag d. 30. december 2024, kl. 11.04",
            "author": null,
            "related_links": [],
            "attachments": []
        }
    }
}