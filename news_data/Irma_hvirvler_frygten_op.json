{
    "version": "1.0",
    "document": {
        "id": "https://www_berlingske_dk/samfund/irma-hvirvler-frygten-op",
        "title": "Irma hvirvler frygten op",
        "content": "Hvis man ikke ved, hvad en tropisk orkan i den absolut kraftigste kategori 5 er i stand til, kan man kaste et blik på den tidligere dansk-vestindiske ø Sankt Thomas. »Der er ingen blade. Det er helt skørt. Det vil tage år for dette samfund at genvinde fodfæstet,« sagde øboeren Laura Stricklingtil nyhedsbureauet AP, efter hun var steget ud fra sit beskyttelsesrum og skuede ud over det, der 12 timer forinden havde været idyllisk, tropisk skov. En anden beboer på samme ø lagdeet billede på Twitteraf splintrede og væltede træer med teksten: »Det her ser ikke ud som om, det nogensinde har været et tropisk paradis. Det ligner en uhyggelig eventyrskov.«  Onsdag og torsdag jog Irma, den kraftigste atlanterhavsorkan i mands minde, gennem en lang række tætbefolkede turistøer i Caribien med rasende middelvindhastigheder på helt oppe nær utrolige 300 km/t. Tagkonstruktioner blev revet af og blæst bort, som var de blade i blæsten. Skove blev omgjort til pindebrænde. Kystområder blev overmandet af frådende stormfloder på flere meters højde, som væltede ind på land og oversvømmede store arealer. Imens klamrede familier sig til hinanden i mørklagte kældre og beskyttelsesrum. Efterfølgende forlød det, at flere mindre øer i orkanens kølvand, herunder Barbuda et par hundrede kilometer øst for Sankt Thomas, nu er »stort set ubeboelige« og »95 procent ødelagte«. På Barbuda anslår en lokal toppolitikerover for BBC, at halvdelen af øens godt 1.600 indbyggere er blevet hjemløse. På den hollandske del af den lille ø Saint Martin blev en af verdens mest kendte lufthavnestort set ødelagt. Den er berømt for store passagerfly, der under landing drøner bare få meter hen over de badende på en populær strand, der nu er komplet overskyllet. I Puerto Rico mistede op mod halvdelen af øens 3,5 mio. indbyggere strømmen, hvorefter Irma fór videre mod den nordlige del af Den Dominikanske Republik og Haiti, tilmed på fuld kategori 5-styrke for andet døgn i træk. I Haiti frygter nødhjælpsarbejdere, at Irma med sine forventede ødelæggelser vilforværre en koleraepidemi, der i de senere år har hærget den forarmede nation.  Det er praktisk taget aldrig sket før i de op mod 170 år med nogenlunde troværdige målinger, at en tropisk atlanterhavsorkan i den kraftigste kategori 5 ikke har mistet bare en smule af pusten i to døgn i træk. Dermed peger næsten alt på, at Irma på lørdag rammer den sydligste del af Florida og dermed det amerikanske fastland som en kategori 4- og muligvis endda kategori 5-orkan. Som orkaneksperterne på det store vejrsite Weather Underground torsdag morgen dansk tidformulerede det: »Alle fire modelkørsler placerer Irma inden for ca. 80 km fra Miami.« Dertil kommer, at de fleste aktuelle kørsler i den kraftige jordsimulator på det europæiske vejrdatacenter ECMWF ved Londonforudsiger, at Irma går i land på Floridas sydøstkyst. Frem for at vige uden om og »blot« rotere videre mod nord i god afstand fra USAs østkyst. Dermed er der høj risiko for, at det lavtliggende og velhavende Miami-område med over fem mio. indbyggere bliver direkte eller næsten direkte ramt af enorme vindstyrker og katastrofale stormfloder. Skulle det indtræffe, vil også det være en orkanhistorisk begivenhed. Det er nemlig ikke sket før i historien, at to orkaner med en styrke på minimum 4 er gået i land i USA inden for samme sæson.  For bare 14 dage siden hvirvlede orkanen Harvey som bekendt ind over det sydøstlige Texas’ kyster med kategori 4-styrke. Derefter druknede den hele stor-Houston i regnmængder, der ikke bare slog ny amerikansk nedbørsrekord med helt op til 1,3 meter på mindre end fem døgn. Den skabte efter alt at dømme også den værste og dyreste naturkatastrofe i hele delstaten Texas’ historie. Flere hundrede tusind boliger blev oversvømmet, og ødelæggelserne vurderes til mindst 1.000 mia. kr. og dermedendnu dyrereend skaderne efter orkanen Katrinas hærgen i New Orleans i 2005. Tilmed kan man pege på endnu en opsigtsvækkende kendsgerning i den nuværende orkansæson. Irma er slet ikke den eneste aktuelle atlanterhavsorkan. Der erto andre. Centralt i Atlanterhavet roterer José i disse døgn mod vest i retning mod Caribien, og i Den Mexicanske Golf hvirvler Katia rundt ud for Mexicos vestkyst. Begge har i de seneste dage opnået egentlig orkanstyrke. Det er første gang siden 2010, at regionen piskes op af hele tre fuldblods orkaner på én og samme tid. Så hvad i alverden gør der sig gældende? Begynder vi nu for alvor at mærke følgerne af den globale opvarmning i de ekstreme tropiske lavtryk, eller er der blot tale om vejrmæssige tilfældigheder? Ifølge klimaforskeren Martin Stendel fra DMI ser vi mere end et aftryk fra tidens menneskeskabte globale opvarmning i både Irma og Harvey. »Den globale opvarmning forårsager ikke tropiske orkaner. Men under optimale betingelser kan den gøre ondt værre, og det er netop det, vi har observeret i Houston-området, og som vi nu ser i Caribien,« fastslår han. Forklaringen er usædvanlig varmt havvand – og væsentligt varmere end de 26,5 grader, der som minimum skal til for at føde tropiske orkaner. I Den Mexicanske Golf var havet under Harvey helt op til fire grader varmere end normalt for årstiden. Dermed kunne enorme mængder vand fordampe fra havet, hvilket virker som benzin på et tropisk lavtryk. Hvorefter Harvey voksede sig ekstra stærk og mægtig og følgelig kunne dumpe ubegribelige mængder vand over det sydøstlige Texas. For Irma var betingelserne om muligt endnu mere optimale. Som klimaekspertenAndrew Freedman udtrykker detpå sitet mashable.com: »For de vejrbesatte blandt os har Irma været som at følge en elitesprinter slå en ny rekord, som ingen troede var mulig at opnå.«  Irma blev som andre tropiske atlanterhavsorkaner født som et tropisk lavtryk med tordenvejr ud for Afrikas vestkyst. På sin lange vej over oceanet har den imidlertid mødt næsten rekordvarmt havvand. »Ofte hiver en tropisk hvirvelstorm så at sige selv stikkontakten ud ved at trække koldt vand op fra dybderne med sin meget kraftige vind. Men det er ikke sket for Irma, fordi vandet selv 50 eller 100 meter nede har været usædvanlig varmt. Dermed har det kunnet drage nytte af en kæmpe energikæde, og det mener vi har noget at gøre med den globale opvarmning,« fortsætter Martin Stendel. Han tilføjer dog, at vejrets pus, herunder vindforholdene oppe i atmosfæren, også har spillet ind. Men tilsammen har ingredienserne i den store vejrgryde skabt helt optimale betingelser for dannelsen af ekstraordinært kraftige atlanterhavsorkaner i år. Af samme årsag frygter man nu det værste på det amerikanske fastland. I Florida Keys – den lavtliggende og dermed orkansårbare kæde af små koraløer syd for selve delstaten – indledte man onsdag morgenevakueringaf samtlige turister og gæster i regionen. Onsdag aften blev de fastboende kraftigt opfordret til at følge efter. Præsident Trump har allerede erklæret hele Florida i undtagelsestilstand, og i de kystnære områder i og omkring den lavtliggende millionby Miami ventes man at indlede evakueringer torsdag morgen. »Lad være med at sidde og vente på stormens ankomst. Den er ekstremt farlig og dødbringende og vil skabe ødelæggelser. Bliv forberedt nu,« lyder Florida-guvernøren Rick Scotts kraftige opfordring. Imens lukker skoler, virksomheder og selv atomkraftværker langs Floridas østkyst. Samtidig bliver supermarkeders hylder tømt for mad og drikkevarer, mens bilkøerne snegler sig mod nord og bort fra en delstat, der i weekenden afventer ankomsten af en uvelkommen stormflod og rasende vindhastigheder. Irma er på vej. ",
        "metadata": {
            "source": "https://www.berlingske.dk/samfund/irma-hvirvler-frygten-op",
            "image_url": "https://berlingske.bmcdn.dk/media/cache/resolve/image_x_large/image/1/13398/18424907-storm-irmasaint-martin-damage.jpg",
            "publication_time": "Torsdag d. 07. september 2017, kl. 16.35",
            "author": "Lars Henrik Aagaard",
            "related_links": [],
            "attachments": []
        }
    }
}