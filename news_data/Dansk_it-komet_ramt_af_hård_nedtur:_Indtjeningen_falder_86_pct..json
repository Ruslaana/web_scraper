{
    "version": "1.0",
    "document": {
        "id": "https://www_berlingske_dk/virksomheder/dansk-it-komet-ramt-af-hard-nedtur-indtjeningen-falder-86-pct",
        "title": "Dansk it-komet ramt af hård nedtur: Indtjeningen falder 86 pct.",
        "content": "Det seneste år har været overraskende hårdt for it-koncernen Stibo og særligt vækstselskabet Stibo Systems,skriver Finans. Hans O. Damgaard, der er adm. direktør for Stibo-koncernen, glæder sig over, at udviklingen i selskabet nu er vendt, men medgiver, at nedturen for Stibo Systems er den primære forklaring på, at Stibo-koncernen nu må offentliggøre et skuffende 2016/17-regnskab. Omsætningen i koncernen falder 10 pct. til 1,8 mia. kr., og resultatet før skat styrtdykker 86 pct. til 22 mio. kr. Stibo Systems leverer it-løsninger inden for området Master Data Management (MDM), som hjælper virksomheder med at standardisere, systematisere og anvende enorme mængder data om blandt andet kunder, leverandører, lagre og produktspecifikationer.  Markedet for disse løsninger har i en årrække været i rivende vækst, og Stibo Systems har erobret en global markedsandel på 10 - 15 pct. Virksomheden leverer it-løsninger til virksomheder som Walmart, Philips, Sony, Siemens, Mercedes-Benz, McDonalds, Carrefour, Morrisons og MasterCard, skriver finans. Stibo Systems har i en længere årrække været i konstant vækst, og medarbejderne fra Stibo Systems kunne gå på vandet, men det seneste regnskabsår har budt på en iskold dukkert. »Det marked, som Stibo Systems arbejder i, er nu blevet modnet, og konkurrencen er blevet skærpet. Når det sker, så falder priserne. Det er helt efter bogen, men det er sket overraskende hurtigt og voldsomt. Da vi blev ramt af nedturen, kunne vi i princippet vælge to veje: Enten at være defensive og spare os gennem krisen. Eller at være offensive og øge investeringerne. Vi valgte det sidste, og det er efter min bedste vurdering den eneste rigtige vej for en virksomhed som Stibo. I den her branche er du »hero or zero«. Det er farligt at stå stille og tabe markedsandele,« siger Hans O. Damgaard til Finans.  ",
        "metadata": {
            "source": "https://www.berlingske.dk/virksomheder/dansk-it-komet-ramt-af-hard-nedtur-indtjeningen-falder-86-pct",
            "image_url": "https://berlingske.bmcdn.dk/media/cache/resolve/image_x_large/image/4/45386/18243477-ceo.jpg",
            "publication_time": "Mandag d. 21. august 2017, kl. 07.00",
            "author": null,
            "related_links": [],
            "attachments": []
        }
    }
}