{
    "version": "1.0",
    "document": {
        "id": "https://www_berlingske_dk/virksomheder/hver-dag-melder-tre-nye-virksomheder-sig-de-vil-have-nyt-d-maerke",
        "title": "Hver dag melder tre nye virksomheder sig: De vil have nyt D-mærke",
        "content": "At have styr på cybersikkerheden og dermed kunne passe på sine data og undgå at blive lagt ned af hackere får større og større opmærksomhed i danske virksomheder, som samtidig ser det som en konkurrencefordel at kunne skilte med det. Lige nu strømmer det derfor ind med registreringer hos D-mærket – en mærkningsordning for it-sikkerhed og ansvarlig dataanvendelse,som blev sat i gang i september 2021for a﻿t få sat mere skub på området. Hver dag i januar-juni har næsten tre virksomheder meldt sig for at blive sikkerhedsmærket. Det er 73 procent flere end for et år siden. I alt har 339 virksomheder meldt sig til i 1. halvår 2024 mod 196 året før. I hele 2023 meldte 369 virksomheder sig. »Det er utroligt positivt, at så mange begynder at registrere sig i D-mærket. Den meget væsentlige forklaring er, at virksomhederne godt kan se, at de er nødt til at handle.Flere og flere rammes, der er erkrig i Ukraine, og der er stigende trusselsmeldinger fra myndighederne. Dertil kommer lovgivning fra EU løbende til, så der er et massivt pres for at øge cybersikkerhedsniveauet i Danmark – hvilket også er nødvendigt,« siger Malene Stidsen, der er programchef for cybersikkerhed i Industriens Fond, som støtter projekter til atforbedre erhvervslivets konkurrenceevne. Fonden står sammen med erhvervsorganisationerne Dansk Erhverv, Dansk Industri og SMVdanmark samt Forbrugerrådet Tænk bag D-mærket, som lige nu knap 1.300 virksomheder arbejder på at få i hus. Knap 50 er kommet i mål. »D-mærket er ikke noget, man får på en uge eller to. Værdien ved mærkningen er, at den giver virksomheden et løft. Cybersikkerhed er blevet komplekst, fordi vi har valgt at digitalisere så meget,« siger Malene Stidsen. FAKTASådan bliver man D-mærketD-mærket (www.d-maerket.dk) er en mærkningsordning, der kombinerer databeskyttelse, datasikkerhed og dataetik, så man kan skilte med at have styr på tingene. D-mærket blev lanceret i september 2021.Først selvevaluerer man sin nuværende dataanvendelse og it-sikkerhed ved at besvare spørgsmål. Her måles virksomheden mod D-mærkets standarder for samme type af virksomheder, og man får en rapport med konkrete anvisninger på, hvor det kan gøres bedre.Herefter indsender man sin ansøgning om at blive D-mærket og skal dokumentere, hvordan virksomheden lever op til de relevante krav og kriterier.Derpå begynder D-mærkets eksperter tilsyn og kontrol, og til sidst modtager man godkendelsen, så man kan skilte med at være D-mærket.Det koster – afhængigt af virksomhedens størrelse – fra 2.800 til 52.000 kroner (ekskl. moms) i revisionsgebyr at opnå D-mærket.Th.FOLD UD D-mærket (www.d-maerket.dk) er en mærkningsordning, der kombinerer databeskyttelse, datasikkerhed og dataetik, så man kan skilte med at have styr på tingene. D-mærket blev lanceret i september 2021. Først selvevaluerer man sin nuværende dataanvendelse og it-sikkerhed ved at besvare spørgsmål. Her måles virksomheden mod D-mærkets standarder for samme type af virksomheder, og man får en rapport med konkrete anvisninger på, hvor det kan gøres bedre. Herefter indsender man sin ansøgning om at blive D-mærket og skal dokumentere, hvordan virksomheden lever op til de relevante krav og kriterier. Derpå begynder D-mærkets eksperter tilsyn og kontrol, og til sidst modtager man godkendelsen, så man kan skilte med at være D-mærket. Det koster – afhængigt af virksomhedens størrelse – fra 2.800 til 52.000 kroner (ekskl. moms) i revisionsgebyr at opnå D-mærket.Th. Selv er Industriens Fond lige blevet D-mærket efter omkring et halvt års arbejde. »Det er gået op for virksomhederne, at de bør handle på cybersikkerhedsområdet, men mange er utroligt meget i tvivl om, hvordan de skal begynde, og hvornår det er godt nok. Her tilbyder D-mærket en struktureret vej med hjælp og vejledning, hvor man indtaster virksomhedens data og får et sæt kriterier, der er tilpasset virksomheden og dens størrelse,« forklarer Malene Stidsen. De mange hackerangreb har sat cyber- og datasikkerhed højt på dagsordenen blandt også mindre virksomheder. »Dialogen omcybersikkerhed og databeskyttelse bliver mere og mere aktuel virksomheder imellem, og man interesserer sig mere og mere for, hvilket sikkerhedsniveau også ens underleverandører har,« siger Malene Stidsen med henvisning til de mange angreb, hvor hackerne er trængt ind i også større virksomheder gennem en underleverandørs dårligt sikrede systemer. Målsætningen er, at 4.200 virksomheder skal være registreret hos D-Mærket ved udgangen af 2025. »Hvis den nuværende vækst fortsætter, kommer vi meget tæt på målet,« siger programchefen. Danmark er blandt verdens førende lande, når det kommer til udbredelsen af digitale løsninger. Her har først NemID og nu MitID, bidraget betydeligt ved, at man kan bruge samme adgangsnavn og kodeord til både offentlig og privat selvbetjening. Samtidig ligger Danmark i top, hvad angår internetforbindelser, som er afgørende vigtige for, at danskerne benytter sig af mulighederne – hvis de vel at mærke føler sig trygge ved dem. Det skal D-mærket sikre, og initiativtagerne håber, at det med tiden bliver så udbredt en standard (også gerne som grundlag for en europæisk mærkningsordning), at både de, der køber it ind, og kunder og forbrugere vil gå efter virksomheder, der har mærket i hus, ligesom Ø-mærket sikrer, at en vare er økologisk, og E-mærket signalerer, at en netbutik er ordentlig og redelig. Det er kun en måned siden, at Center for Cybersikkerhed (CFCS) under Forsvarets Efterretningstjeneste i begyndelsen af juni hævede trusselsniveauet for destruktive cyberangreb mod Danmark fra lav til middel og samtidig opfordrede danske myndigheder og samfundsvigtige virksomheder til at styrke cyberberedskabet. Til januar træder EUs såkaldte NIS2-direktiv med omfattende sikkerhedskrav i værk. Virksomheder, der varetager samfundskritiske opgaver, skal da kunne dokumentere, at de lever op til en omfattende række af cybersikkerhedskrav i Net- og Informationssikkerhedsdirektivet. Ellers risikerer de at blive fravalgt som leverandør. Det ventes også at skubbe mange flere – også mindre underleverandører – i gang på it-sikkerheds- og dataområdet.  ",
        "metadata": {
            "source": "https://www.berlingske.dk/virksomheder/hver-dag-melder-tre-nye-virksomheder-sig-de-vil-have-nyt-d-maerke",
            "image_url": "https://berlingske.bmcdn.dk/media/cache/resolve/image_x_large/image/181/1814759/24747146-frygten-for-at-f-hackere-indenfor-fr-stadig-fler.jpg",
            "publication_time": "Onsdag d. 10. juli 2024, kl. 18.45",
            "author": "Thomas Breinstrup",
            "related_links": [],
            "attachments": []
        }
    }
}