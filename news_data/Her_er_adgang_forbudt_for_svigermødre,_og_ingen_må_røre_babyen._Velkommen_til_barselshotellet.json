{
    "version": "1.0",
    "document": {
        "id": "https://www_berlingske_dk/internationalt/her-er-adgang-forbudt-for-svigermoedre-og-ingen-maa-roere-babyen",
        "title": "Her er adgang forbudt for svigermødre, og ingen må røre babyen. Velkommen til barselshotellet",
        "content": "Et gys går gennem lokalet, og parret sidder med opspilede øjne. »Hvad sagde du lige?« siger deres blik. Jeg har netop fortalt dem, hvordan den temmelig typiske fødsel af min yngste søn foregik. Først kom min kones veer, så kom fødslen, og fire timer senere stod min kone og jeg i entreen i vores hjem. I min ene hånd var en pose croissanter. I den anden havde jeg den lille ny i en babylift. »Jeg er ærlig talt lidt i chok,« siger moren, Liu Fang Miao, så. »Det er meget beundringsværdigt, men …« … Det er milevidt fra en østasiats verden. På barselshotellet Infancix i Taipei findes foruden gæsternes værelser en række opholdsrum med hvert deres tema. Her ses et udsnit fra »musikrummet«.Fold sammenLæs mereFoto: Alexander Sjöberg. Det er september, og fugten ligger som en dyne over Taipei, Taiwans hovedstad, mens solen steger fra oven. For to uger siden fik 36-årige Wu Yu-Hsing og 35-årige Liu Fang Miao deres tvillinger. De blev født med et kejsersnit, som moren, Liu Fang Miao, stadig er ved at komme sig over. Men hun heler, og til det har hun al tid i verden. Det er hele pointen. For efter Liu Fang Miao havde født, gjorde hun som omkring 65 procent af alle taiwanske familier: I stedet for at tage hjem tog hun på barselshotel. Konceptet er såre simpelt. Der er tale om et sted, der giver uddannelse og efterfødselsbehandling til både mor og far, men vigtigst af alt giver det ro. Det opdager jeg under mit besøg, hvor jeg møder parret i et opholdsrum på barselshotellet Infancix, hvor telefonen pludselig ringer. »Hallo,« siger far Wu Yu-Hsing. »Vil I selv made børnene, eller skal vi gøre det?« lyder det i den anden ende. Det må personalet gerne gøre, siger parret, og som sagt så gjort. I »musikrummet«, der er et af besøgslokalerne på barselshotellet, ligger en stak plader klar. Senest har nogen hørt Louis Armstrong.Fold sammenLæs mereFoto: Alexander Sjöberg. I stedet for at blive sendt op til forældrene forbliver tvillingerne i det, der bliver kaldt »babyrummet«. Her ligger alle de børn, der bor på barselshotellet, når de altså ikke er i armene på mor eller far. De får flaske, når de er sultne, og de bliver bøvset, skiftet, passet og plejet. Og det kan der gå mange timer med. 15 sorthårede babyer ligger der i barselsrummet, mens Berlingske er på besøg. Kontrasten mellem deres sorte hår og hvide svøbe får de fine, lyserøde ansigter til at stråle. Barselshoteller er ikke i sig selv et taiwansk fænomen. I hele Østasien er de en del af normalbilledet, og selv i Gentofte i Danmark har konceptet slået rod. Her ligger »Det private barselshotel«, og det er blot en lille del af en veritabel industri. Tilbuddene til vordende og nybagte mødre er eksploderet i løbet af de seneste 20 år, og i Danmark benyttes de især af andengangsforældre. For jagten på bedre og mere efterfødselsbehandling er gået ind. Det har Berlingske tidligere beskrevet. Men i Taiwan er tendensen i dag blevet en norm. Her er der tusindvis af barselshoteller, og de er ikke alene et alternativ til det offentlige. De spiller snarere en unik rolle. På intet tidspunkt får Berlingskes udsendte eller andre besøgende på barselshotellet lov til at være i samme rum som babyerne. Det sker af hygiejnehensyn.Fold sammenLæs mereFoto: Privat. For ligesom store dele af Østasien har Taiwan en særlig tradition, der foreskriver, at nybagte mødre skal »sidde i en måned«. Det betyder, at moren skal undgå at forlade sit hjem i 30 dage efter fødslen. I stedet skal hun blive hjemme, spise sundt, slappe mest muligt af og vænne sig til livet som mor, og i samme periode er det meningen, at faren kan forberede sig mentalt på det nye liv. Men der er et problem. I Taiwan og i Østasien foreskriver traditionen, at manden begynder på arbejde kort efter fødslen. Nogle gange kan der gå få dage, og hvem skal så passe på den nybagte mor? Indtil for få årtier siden boede flere generationer ofte i det samme hus, så dengang løste svigermor problemet. Men tiderne skifter. I dag flytter taiwanske og østasiatiske par i stigende grad i eget hus og lejlighed, fortæller 46-årige Lee Kuo-ning, der er stifter af barselshotel-portalen MamiGuide. Portalen hjælper vordende forældre med at finde det rette barselshotel i lande som Taiwan, Sydkorea, Japan, Malaysia og USA. Barselshotellerne er blevet en løsning på et relativt nyt problem, fortæller Lee Kuo-ning, og i dag har udviklingen grebet om sig. En ting ledte til en anden, og et omfattende marked inden for før- og efterfødselshjælp er nu den nye norm. Familien er erstattet af en ydelse. Udbud følger efterspørgsel, og der findes i dag noget for enhver smag og pengepung. Lige fra den billigste model, hvor madudbringningstjenester, hjemmesygeplejersker og jordemødre kigger forbi ens hjem, til de luksuriøse hoteller såsom Infancix, hvor alle måltider er garanteret pesticidfrie, og vinduerne er specialdesignede til at lukke mest muligt naturligt lys ind. På programmet er der genoptræning, yoga, massage og spa. I stueetagen kan man købe BPA-fri sutteflasker og pastelfarvede Trip Trap-stole fra det norske babymærke Stokke. Helt uden at skulle forlade hotellet. Barselshotellet Infancix køber ofte store partier varer hjem og gerne fra Skandinavien, der i Taiwan er kendt som en region, der kan levere børneprodukter af særlig høj kvalitet.Fold sammenLæs mereFoto: Alexander Sjöberg. Det store fokus på ro og renlighed bliver flere gange understreget af den 29-årige pr-manager Lin Pei-Chi og den salgsansvarlige, 32-årige Chiang Yun-Yun. Og det mærker man også straks ved ankomsten. Skoene skal af, hænderne skal vaskes, og en særlig desinficeringsmaskine skal bestøve kroppen fra top til tå. Foruden Berlingske er kun forældreparret og få ansatte at finde på gangene. Der er ganske vist lidt mere liv, når der er undervisning, forsikrer Lin Pei-Chi. Men på alle andre tidspunkter er der bomstille. Det skyldes, at stedets gæster har totalforbud mod mere end ét besøg om dagen, inklusive bedsteforældre, forklarer Lin Pei-Chi. Samtidig må de nyfødte udelukkende befinde sig i babyrummet eller på mors og fars værelse. Og her er det kun mor, far og personalet, der må komme. Når de besøgende er på visit, må det desuden kun foregå i særligt indrettede besøgsværelser, hvor babyerne ikke må komme, og altså kan hverken venner eller familie dikkedikke med den lille ny, når de er på besøg. De må vente med at røre ved babyen, indtil opholdet på hotellet er overstået. Det varer i hovedreglen tre til fire uger. Lin Pei-Chi viser et af de mange produkter, som barselshotellet sælger til forældrene, frem. Babybogen er populær, siger hun. Den dokumenterer barnets første dage.Fold sammenLæs mereFoto: Alexander Sjöberg. »Det er en af hovedårsagerne til, at mange kan lide at være her,« siger Lin Pei-Chi, der fortsætter: »Svigermødre er berygtede og kan være nogle monstre.« Vi griner – nogle stereotyper går igen på tværs af kontinenterne. Men så bliver Lin Pei-Chi pludselig alvorlig igen. »Reglen giver forældrene mest muligt privatliv,« siger hun. Forældrene Liu Fang Miao og Wu Yu-Hsing smiler, da Berlingske spørger ind til roen. Jo, den nyder de godt af. Bedsteforældrene glæder sig ganske vist til, at de får børnebørnene at se, fortæller forældreparret. Men i stedet for at lade sig irritere over barselshotellets regler var reaktionen fra Liu Fang Miaos mor den modsatte. Hun blev misundelig og sagde, at hun ville ønske, at hun skulle på et sådant ophold, fortæller Liu Fang Miao. Heller ikke Wu Yu-Hsings familie reagerede negativt, og det var sågar ham, og ikke Liu Fang Miao, der foreslog at tage på barselshotel. »Det her er mit første barn. Der er så meget, man ikke ved om, hvordan man tager sig af dem. Det her sted hjælper os med at være gode forældre fra start,« siger han. I løbet af den tid, Berlingske besøger babyrummet på barselshotellet, møder vi tre ansatte, som i hvide kitler og med beskyttelsesudstyr passer på omkring 15 babyer. På intet tidspunkt er der optræk til kaos. Alt ånder fred og ro.Fold sammenLæs mereFoto: Alexander Sjöberg. Selv arbejder han som softwareingeniør, mens Liu Fang Miao er bogredaktør. De svømmer ikke i penge, men mangler dem heller ikke. At spare op til barselshotellet var en forventet udgift, ikke en chokerende stor opsparing, forklarer parret, mens aircondition og luftrenser brummer lavt i baggrunden. I Taipei kan luften være forurenet, bemærker parret. Kort efter ringer det på døren. Det er hotellets ansatte, der kommer med varm frugtte. Udenfor er det 35 grader, inde er det snarere 20, og ingen skal fryse, mener de. Efter teen går turen til etagen nedenunder, hvor babyrummet befinder sig bag et massivt glasvindue. 32-årige Chiang Yun-Yun er barselshotellets salgsansvarlige. Hun fremhæver, hvordan blandt andet sengenes placering gør stedet særligt godt for fædre. »Farens seng er adskilt fra morens, så han ikke risikerer at vække hende,« forklarer hun.Fold sammenLæs mereFoto: Alexander Sjöberg. Det viser sig, at danske tanker om at ligge hud mod hud med sin nyfødte også har sin parallel i Taiwan og i særdeleshed på netop dette barselshotel. Det samme gælder et stort fokus på at involvere fædrene mest muligt, fortæller Wu Yu-Hsing og Liu Fang Miao, som netop har valgt hotellet til af disse årsager. Det samme gælder amning, der også er i fokus. Omend muligheden for at få en pause blot er et telefonopkald til receptionen væk. At barselshoteller som Infancix i dag har spredt sig over det meste af Østasien, tager Taiwan en vis del af æren for, fortæller Lee Kuo-ning fra MamiGuide. Øen er kendt som værende særligt dygtig inden for feltet, og i dag håber Lee Kuo-ning, at barselshotellerne vil brede sig til hele verden, og hvorfor egentlig ikke? Det skulle da lige være den lave fødselsrate, der stod i vejen. For lige så omsorgsfuld, som tanken bag de taiwanske barselshoteller er, lige så problematisk er øens fødselsrate. I 2023 blev der født blot 0,8 barn pr. kvinde,oplyser National Development Council, efter fødselstallene er raslet ned de seneste årtier. I det øvrige Østasien er tendensen den samme. Hvorfor? spørger Berlingske både mor, far og hotellets ansatte. »Økonomi,« svarer de alle samstemmende. Det er for dyrt at købe hus og lejlighed. Tvillingerne tager sig en lur. Ifølge personalet på barselshotellet er hotellets luftkvalitet særligt høj. Det hjælper på børnenes søvnkvalitet, mener de.Fold sammenLæs mereFoto: Alexander Sjöberg. Lønningerne er ikke fulgt med tiden, mener de fleste, og tilsammen med et arbejdsmiljø, der hylder lange arbejdsdage og korte ferier, har det nu skabt en udfordring for barselshotellerne på øen. Der er overkapacitet, således også på Infancix, der for nylig har nedlagt fem ud af 22 værelser, så der i dag er plads til i alt 17 forældrepar og deres børn. Men der er også en modsatrettet effekt, fordi den enkelte familie typisk får færre børn. Altså både vil og kan familierne bruge langt flere penge pr. barn, når de vil på barselshotel, forklarer Infancix' personale. Vi har nu bevæget os med forældreparret nedenunder. Foran os er et massivt glasvindue. Bagved ligger babyrummet. Overalt i loftet hænger små overvågningskameraer, som er koblet til et netværk, så forældrene kan følge med i babyernes små, nye liv uden at skulle forlade deres værelser. Personalet er i gang med at putte, made og vugge. I de to krybber tættest på vinduet ligger de to tvillinger. »Storebror og lillebror,« siger Wu Yu-Hsing og smiler stolt, som kun en nybagt far kan. Nok er de tvillinger, men den ene kom jo ud før den anden, tilføjer han. Liu Fang Miao holder ham om armen. Opholdet har været godt for hende og den nye familie, ingen tvivl om det, siger hun. Der har været tid til at sunde sig, se et par venner og vænne sig til tanken. Far Wu Yu-Hsing har endda kunnet arbejde hjemmefra og har derfor holdt kontor på barselshotellet, så han har været med det meste af vejen. Ja, får de et barn til, og hvem ved, så vil de tilbage på barselshotellet. Måske kun to uger i stedet for de tre, som de i alt skal blive her. Men det er detaljer. Den nye familie er ikke i tvivl om, at der ingen grund er til at vende direkte hjem fra fødegangen. Særligt når nu alternativet ligger ligefor. Men én ting ville Liu Fang Miao ændre. Der er gået lidt rigeligt med tid, hvor tvillingerne har ligget i babyrummet. Måske det alligevel var en god idé, om de kom lidt mere med op på værelset, tænker Liu Fang Miao højt. FAKTAKort om barselshoteller: Pris, udbredelse og formålI Taiwan ligger der tusindvis af barselscentre. Det er en milliardindustri.Prisen ligger typisk omkring 1.500 kroner pr. døgn. Til sammenligning koster et ophold på et firestjernet hotel knap 1.000 kroner.65 procent af øens nybagte forældre tilvælger et ophold på netop sådan et center, oplyser den taiwanske barselshotel-virksomhed MamiGuide til Berlingske. I alle tilfælde er det moren, der tager opholdet. I nogle tilfælde er den anden forælder også med.Barselshotellet Infancix, som Berlingske besøgte i september, koster mellem 1.800 og 3.200 kroner at bo på pr. døgn.Barselshoteller har i dag spredt sig til store dele af Østasien. Det tager Taiwan en stor del af æren for. Hotellerne tilbyder hjælp med amning, efterfødselsbehandling, babypasning, genoptræning og oplæring i livet som nybagte forældre.FOLD UD I Taiwan ligger der tusindvis af barselscentre. Det er en milliardindustri. Prisen ligger typisk omkring 1.500 kroner pr. døgn. Til sammenligning koster et ophold på et firestjernet hotel knap 1.000 kroner. 65 procent af øens nybagte forældre tilvælger et ophold på netop sådan et center, oplyser den taiwanske barselshotel-virksomhed MamiGuide til Berlingske. I alle tilfælde er det moren, der tager opholdet. I nogle tilfælde er den anden forælder også med. Barselshotellet Infancix, som Berlingske besøgte i september, koster mellem 1.800 og 3.200 kroner at bo på pr. døgn. Barselshoteller har i dag spredt sig til store dele af Østasien. Det tager Taiwan en stor del af æren for. Hotellerne tilbyder hjælp med amning, efterfødselsbehandling, babypasning, genoptræning og oplæring i livet som nybagte forældre. Alexander Sjöberg er Berlingskes korrespondent i Asien",
        "metadata": {
            "source": "https://www.berlingske.dk/internationalt/her-er-adgang-forbudt-for-svigermoedre-og-ingen-maa-roere-babyen",
            "image_url": "https://berlingske.bmcdn.dk/media/cache/resolve/image_x_large/image/183/1833532/24787448-berlingske-har-besgt-barselshotellet-infancix-i-t.jpg",
            "publication_time": "Lørdag d. 02. november 2024, kl. 20.37",
            "author": "Alexander Sjöberg",
            "related_links": [],
            "attachments": []
        }
    }
}