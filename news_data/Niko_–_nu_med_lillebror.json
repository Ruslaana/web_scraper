{
    "version": "1.0",
    "document": {
        "id": "https://www_berlingske_dk/filmanmeldelser/niko-nu-med-lillebror",
        "title": "Niko – nu med lillebror",
        "content": "»Niko 2 – de flyvende brødre« handler om Nikos fortrædeligheder med at indfinde sig i en sammenbragt familie med en ny lillebror. Opbyggeligt og sødt, men også på grænsen af det sukkersøde i længden. Når man dertil lægger, at de store actionoptrin er kraftigt inspireret af – hvis ikke ligefrem stjålet fra – store amerikanske forbilleder, bliver man som voksen irriteret, selv om ungerne nok vil være ligeglade. Hyænerne og deres kirkegård fra »Løvernes konge« er her blevet til onde ørne i en hule, og actionscenerne på bagagebåndene i lufthavnen i »Toy Story 2« er blevet til ture med tipvogne på skinner. Alt i alt har film nummer to ikke så meget sin egen stemme som originalen, men den kan godt bruges som harmløs vinterunderholdning til de mindste børn mellem fire og syv år.",
        "metadata": {
            "source": "https://www.berlingske.dk/filmanmeldelser/niko-nu-med-lillebror",
            "image_url": "https://berlingske.bmcdn.dk/media/cache/resolve/image_x_large/image/59/595927/5768915-niko-2-plakat.jpg",
            "publication_time": "Onsdag d. 31. oktober 2012, kl. 22.30",
            "author": null,
            "related_links": [],
            "attachments": []
        }
    }
}