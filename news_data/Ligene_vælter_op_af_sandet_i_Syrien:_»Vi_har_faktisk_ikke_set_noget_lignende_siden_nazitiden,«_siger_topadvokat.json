{
    "version": "1.0",
    "document": {
        "id": "https://www_berlingske_dk/internationalt/ligene-vaelter-op-af-sandet-i-syrien-vi-har-faktisk-ikke-set-noget",
        "title": "Ligene vælter op af sandet i Syrien: »Vi har faktisk ikke set noget lignende siden nazitiden,« siger topadvokat",
        "content": "Ryghvirvler og lårben. På et tørt stykke land i den syriske by Najha nær hovedstaden Damaskus stikker knogler frem i bunkerne af det brunlige sand. Menneskeresterne,som AP beskriver, vidner om de voldsomme metoder, Bashar al-Assads rædselsregime anklages for at have brugt. Alene her formodes titusindvis af mennesker at være blevet begravet, fortæller advokat Stephen Rapp, der tidligere har været chef for det amerikanske udenrigsministeriums kontor for krigsforbrydelser. Massegraven er blot en ud af fem, der ifølgeinternationale medierer dukket op, efter det lykkedes oprørsgrupper at jage diktatoren ud af landet, og det gamle regime kollapsede. Efter at Rapp har inspiceret Najha og byen Qatayfah, deler den amerikanske topadvokat sine gruopvækkende iagttagelser med nyhedsbureauerneAPogReuters. »Vi har sikkert flere end 100.000 personer, der forsvandt ind i denne maskine og blev tortureret,« siger advokaten, der i dag leder Den Internationale Kommission for Retfærdighed og Ansvarlighed. Efter han selv satte fod i områderne, føler han sig sikker: »Jeg er ikke meget i tvivl om de her tal efter det, vi har set i massegravene,« siger han tilReutersog tilføjer: »Vi har faktisk ikke set noget lignende siden nazitiden.« Meldingerne om den hidtil største massegrav, der ligger i Qatayfah, begyndte tirsdag at svirre. Mindst 100.000 menes at være begravet der, siger lederen af den amerikansk-syriske interesseorganisation Syrian Emergency Task Force (SETF), Mouaz Moustafa. Det voldsomme antal kan endda være lavt sat, hævder han. »Det er et meget, meget ekstremt, næsten uretfærdigt forsigtigt skøn,« siger han til Reuters. En mand står og ser direkte ned i det, der menes at være en massegrav uden for Damaskus, Syriens hovedstad.Fold sammenLæs mereFoto: Aris Messinis/AFP/Ritzau Scanpix. Siden 2011 menes 100.000 mennesker ifølge BBC at være forsvundet i Syrien. Nogle af dem har befundet sig i Assads berygtede fængsler, som den største af oprørsgrupperne, Hayat Tahrir al-Sham, har åbnet efter styrets kollaps. Et af dem, Sednaya-fængslet i Damaskus – med øgenavnet »det menneskelige slagtehus« – som er blevet særligt omtalt, har huset mange fanger. Videoer af syrere, der er stormet til fængslerne for at lede efter deres kære i celler og skjulte rum er blevet delt vidt og bredt af medier verden over. Billeder, som blandt andet The Guardian har delt, viser, at redningsarbejdere orienterer sig på et gigantisk og kompliceret kort, der angiveligt optegner et vidtstrakt fængselskompleks, der snor sig som en labyrint. Men de kæmpestore massegrave med tusindvis af uidentificerede lig vidner om, at svaret, som mange syrere nu søger, ikke kun findes bag murene i de syriske fængsler. Nu står lokale, retsmedicinere og internationale grupper over for det, der bliver vurderet til at være en årelang opgave med at identificere de mange døde, der formodes at ligge under jorden. Hvis gravene har været brugt i al den tid, Assad-regimet har eksisteret, kan man »virkelig« tale om massegrave, vurderer retsmedicinsk antropolog Tarja Formisto. Siden styret faldt, er fem formodede massegrave dukket op.Fold sammenLæs mereFoto: Aris Messinis/AFP/Ritzau Scanpix. I et interview med svenskeSRs »Studio Ett«sætter hun ord på det arbejde, der venter: »Det vil fortsætte i mindst 50 år,« siger hun i radiointerviewet ifølgeOmni. Menneskerettighedsgrupper har igennem tiden anklaget både Bashar al-Assad og hans far, Hafez, for brug af kemiske våben og massehenrettelser. Nu, hvor landet er åbnet, er det med at få overblik over beviserne, der ser ud til at hobe sig op rundt om i landet. Det arbejde følger Stephen Rapp, der stadig befinder sig i Syrien. Han er i gang med at samle beviser på krigsforbrydelser, der kan bruges til en mulig fremtidig retssag. »Tusinder af mennesker tog del i drabssystemet,« siger han tilReutersog remser op: »Fra sikkerhedspolitiet, der fik folk til at forsvinde fra gader og hjem, til fængselspersonalet, der sultede og torturerede dem til døde, til de lastbilchauffører og førere af bulldozere, som gemte deres lig.« Stephen Rapp beskriver det som statslig terror. ",
        "metadata": {
            "source": "https://www.berlingske.dk/internationalt/ligene-vaelter-op-af-sandet-i-syrien-vi-har-faktisk-ikke-set-noget",
            "image_url": null,
            "publication_time": "Onsdag d. 18. december 2024, kl. 16.31",
            "author": "Anne Meisner Synnestvedt",
            "related_links": [],
            "attachments": []
        }
    }
}