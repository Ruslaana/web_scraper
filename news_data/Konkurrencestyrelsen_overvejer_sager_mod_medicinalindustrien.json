{
    "version": "1.0",
    "document": {
        "id": "https://www_berlingske_dk/virksomheder/konkurrencestyrelsen-overvejer-sager-mod-medicinalindustrien",
        "title": "Konkurrencestyrelsen overvejer sager mod medicinalindustrien",
        "content": "»Det seneste halvandet år har vi bl.a. brugt på nogle konkrete sager, hvor vi undersøger, om der har været tale om misbrug af dominerende position eller andre former for brud på konkurrenceretten. Det er endnu uvist, om og i givet fald i hvilket regi sagerne skal føres,« siger Søren Bo Rasmussen, kontorchef i Konkurrencestyrelsen. Det skriverFinans.  Han vil ikke afsløre mere om, hvilke konkrete virksomheder og produkter det handler om. »De handler bl.a. om forsøg på at forhindre parallelimportører adgang til markedet og om forsøg på at påvirke lægernes udskrivningspraksis,« siger Søren Bo Rasmussen.  Parallelimport er, når et firma køber lægemidler i lande, hvor det er billigere, derefter ompakker dem og sælger dem på det danske marked til en pris, der giver parallelimportøren en profit, men som samtidig gør dem konkurrencedygtige i det danske marked. Konkurrencestyrelsens fokus på branchen blev skærpet for halvandet år siden, efter at EU havde idømt Lundbeck en bøde på 700 mio. kr. - en sag, der nu kører for EU-domstolen - og i takt med, at samfundets udgifter til medicin støt stiger. I 2014 rundede de 13 mia. kr.",
        "metadata": {
            "source": "https://www.berlingske.dk/virksomheder/konkurrencestyrelsen-overvejer-sager-mod-medicinalindustrien",
            "image_url": "https://berlingske.bmcdn.dk/media/cache/resolve/image_x_large/image/16/168241/11706745-regioner-krver-milliarder-til-sygehuse-dyr-medicin-sluger-mill.jpg",
            "publication_time": "Onsdag d. 16. december 2015, kl. 07.24",
            "author": null,
            "related_links": [],
            "attachments": []
        }
    }
}