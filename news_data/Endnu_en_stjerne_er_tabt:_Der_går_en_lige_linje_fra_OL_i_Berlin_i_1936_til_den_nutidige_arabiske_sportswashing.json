{
    "version": "1.0",
    "document": {
        "id": "https://www_berlingske_dk/kommentarer/endnu-en-stjerne-er-tabt-der-gaar-en-lige-linje-fra-ol-i-berlin-i-1936",
        "title": "Endnu en stjerne er tabt: Der går en lige linje fra OL i Berlin i 1936 til den nutidige arabiske sportswashing",
        "content": "Åh, Steven Gerrard, da du bankede den halvflugter i nettet til 3-1 mod Olympiakos hjemme på Anfield i 2004, der sikrede deltagelse i Champions League. Åh, Steven Gerrard, da du lavede det hovedstødsmål mod Milan i anden halvleg af Champions League-finalen i Istanbul i 2005, hvor vi havde siddet som lammede efter at have været blevet tæsket 0-3 i første halvleg. Du vækkede os fra døden! Og endte med at løfte pokalen. Åh, Steven Gerrard, da du spillede Cissé fri i FA Cup-finalen i 2006 mod West Ham, og bagefter selv bankede to langskud ind, så vi kunne vinde finalen. Åh, du lokale forstadsknægt, som bar hele Liverpool F.C. på dine skuldre igennem så mange sæsoner. 504 kampe. 120 mål. 92 assists. Nu har du åbenbart valgt at blive manager i Saudi-Arabien. Du har knust mit hjerte, Steven Gerrard. Hvad vil du dér? I et menneskefjendsk diktatur uden nogen fodboldtradition? Hvad ville kulminearbejderen Bill Shankly og Bob Paisley, der var med til at befri Rom under Anden Verdenskrig, have sagt? Hvad siger din mor mon? Har Kenny Dalglish ikke været forbi for at stikke dig en opdragende flad? Du er ikke den eneste, Steven. Nej, du er en del af en bølge. Fodboldeliten har ligesom andre eliter for længst frakoblet sig virkelighed og ansvar. Cristiano Ronaldo, Karim Benzema, N'Golo Kanté og Rúben Neves er nogle af de spillere, der også har valgt at forlade Europa for at skovle millioner ind i den arabiske fodboldørken. I Rúben Neves tilfælde er det ekstra utilgiveligt, han er kun 26 år og burde selvsagt spille i en europæisk topklub. Men han er efter sigende blevet tilbudt 100 millioner kroner i årsløn, så han har valgt fodbold fra. Gad vide, hvad din løn bliver, Steven? De arabiske lande er i gang med en gigantisk sportswashing. Dette års massive import af spillere fra Europa er blot seneste initiativ i arbejdet med at overskygge menneskerettighedskrænkelserne. Fodbold-VM blev sidste år afholdt i Qatar, der ejer PSG, Manchester City er ejet af Abu Dhabi og Newcastle af Saudi-Arabien. De arabiske diktaturstater er ved at sluge fodbolden. Kina ligger i øvrigt heller ikke på den lade side. Inter Milan og Wolverhampton er for eksempel kinesisk ejede. Arven fra OL i Berlin 1936 lever i bedste velgående. Der er en lige linje derfra over VM i Argentina i 1978, vinter-OL i Rusland i 2014 og fodbold-VM i 2018 (ja, det er kun fem år siden, at vi gladelig afholdt VM til fordel for Putin), vinter-OL i Kina i 2022 og til den arabiske fodboldoffensiv, som vi oplever nu. For hver spiller og manager, der tager dertil, for hver kamp, der spilles, for hvert internationalt arrangement, der afholdes, for hvert rosende ord på podcasts og blogs bliver diktaturstaternes menneskefjendskhed noget, som publikum bliver mindre og mindre opmærksomme på, mindre bekymrede over og mindre berørte af. Læser du med, Viktor Axelsen? Hvis det så kun var fodbolden, selvom tabet af det smukke spil er alvorligt nok. Men fodbolden er desværre et mikrokosmos på den deroute, som hele Europa er i. På vej i opløsning af økonomisk ulighed, materialistisk globalisering og værdirelativisme. Karl Marx skrev: »Alt fast og solidt fordufter, alt helligt bliver klædt af.« Han fik ret. Frankrig er ved at brænde ned i parallelsamfund, Italien har fascister i regering og i Sverige bliver flere og flere skuddræbt. Vi har ladet vores børn fortabe sig i skærmens virtuelle virkeligheder, og sundheds- og uddannelsessystemer forfalder. Oplysningstidens universalisme forvitrer i woke-identiteter. Markedet hytter sine og Fanden får lov til at tage resten. Intet helligt længere, alt er tilladt og alle er til salg i dansen om guldkalven. Hvad har vores kultur at tilbyde efterhånden? Måske kan man ikke fortænke eliten i at flygte. Om det så er til privatskoler, særlige postnumre, der formentlig også i Danmark ender som »gated communities«, over på private sundhedssikringer, eller bare helt ud af kontinentet? Måske er det efterhånden lettere at være lykkelig i en diktaturstat? Åh, Steven Gerrard, hvor har jeg skrålet med på din sang: »Steve Gerrard, Gerrard / He’ll score a goal from 40 yard / He’s scouse and he’s fucking hard / Steve Gerrard, Gerrard.« Nu ved jeg snart ikke, hvad jeg skal skråle. Det hele er så forstemmende. Selv dig, Steven Gerrard!? Det bliver sværere og sværere at holde af fodbold. Og Europa. Bo Heimann er forfatter og journalist ",
        "metadata": {
            "source": "https://www.berlingske.dk/kommentarer/endnu-en-stjerne-er-tabt-der-gaar-en-lige-linje-fra-ol-i-berlin-i-1936",
            "image_url": "https://berlingske.bmcdn.dk/media/cache/resolve/image_x_large_vertical/image/169/1693497/24471503-steven-gerrard-aston-villa-v-everton---villa-park-birmingham-britain---august-13-2022.jpg",
            "publication_time": "Fredag d. 07. juli 2023, kl. 19.53",
            "author": null,
            "related_links": [],
            "attachments": []
        }
    }
}