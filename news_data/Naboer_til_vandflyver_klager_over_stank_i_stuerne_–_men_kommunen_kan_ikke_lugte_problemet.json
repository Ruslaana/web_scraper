{
    "version": "1.0",
    "document": {
        "id": "https://www_berlingske_dk/hovedstaden/naboer-til-vandflyver-klager-over-stank-i-stuerne-men-kommunen-kan",
        "title": "Naboer til vandflyver klager over stank i stuerne – men kommunen kan ikke lugte problemet",
        "content": "Siden vandflyveren mellem København og Aarhus første gang lettede fra Nordre Tolbod 29, har beboere fra Langelinie Allé gentagne gange klaget over lugt af flybrændstof. Lis Kjær Andersen og Jens Lillelund er to af beboerne på Langelinie Allé, hvorfra der gennem en længere periode er strøget klager over lugtgener fra vandflyveren i Københavns Kommunes retning. Beboerne oplever, at en kraftig stank fra vandflyverens udstødning suser ind ad deres vinduer. Men de føler sig ikke taget synderligt alvorligt. Jens Lillelund, som er næstformand i grundejerforeningen fortæller, at mange beboere står bag klagerne, og generne har blandt andet fået et lægepar til at fraflytte ejendommen. »Det lugtede svagt som en havegrill,« lød konklusionen fra Københavns Kommune en af de gange, man var på besøg. Det fremgår blandt andet i observationer fra Center for Miljø, der hører under Teknik- og Miljøforvaltningen i Københavns Kommune. »Det føltes som en ren provokation. Der findes masser af virksomheder, der kan lave objektive analyser af de her ting, men de sender bare en mand ud, der kun vurderer med sin næse,« siger Jens Lillelund. Beboere fra Ejerforeningen Langelinie Allé 3-9 har de seneste par år indgået i alenlange korrespondancer med kommunen. En aktindsigt viser, at syv individuelle beboere i ejendommen har klaget skriftligt over lugtgener fra vandflyveren, ligesom Jens Lillelund personligt har skrevet utallige mails med klager på både egne, andre beboeres og bestyrelsens vegne. Op mod fem gange dagligt letter vandflyveren fra Københavns Havn, hvor den transporterer passagerere mellem København og Aarhus på 45 minutter. Artiklen fortsætter under grafikken. GRAFIKVandflyverens rute før den letter Københavns Kommune bekræfter, at man har været ude på adressen og foretaget adskillige vurderinger. Peter Andreas Madsen, enhedschef i Center for Miljø ved Københavns Kommune, forklarer, at det er ganske normal procedure at sende en person ud på stedet for at observere med sin lugtesans. Det gør man også i andre sager med klager over lugtgener fra virksomheder. »Vi tager alle klager over lugt fra virksomheder alvorligt og behandler dem. Der er ikke nogen, vi ignorerer eller undlader at handle på. Vi spørger ind til, hvad borgeren oplever og aftaler herefter et tidspunkt, hvor vi kan komme ud og foretage et tilsyn,« siger Peter Andreas Madsen. Berlingske har forelagt en række af kommunens observationer af lugt i området for Anders Feilberg, lektor på Institut for Miljøvidenskab ved Aarhus Universitet, som ikke synes, kommunens fremgangsmåde virker nævneværdigt overbevisende. Han understreger dog, at han ikke har indgående kendskab til metoder og arbejdsgange. »Jeg er selv erhvervsmand og er ikke blind for, at det er et koncept, som mange forretningsfolk har stor glæde af. Jeg har været i dialog med både By &amp; Havn, Nordic Seaplanes og Københavns Kommune med henblik på at få flyttet vandflyveren til en anden placering,« siger Jens Lillelund (th.), her sammen med Lis Kjær Andersen.Fold sammenLæs mereFoto: Nils Meilvang/Ritzau Scanpix. Men Anders Feilberg synes, det lyder usædvanligt, at man sender en enkelt person ud ad gangen. Han forklarer, at en videnskabelig tilgang til opgørelse af lugtgener kræver, at man sender et panel bestående af mennesker med »dokumenteret normal lugtesans« ud for at vurdere. »Hvis der blot er tale om en person, som tilmed ikke har nogen særlige forudsætninger for det, kan man ikke bruge det til noget. Det skal være flere trænede personer, og det skal foregå på samme tidspunkt over en længere periode,« siger Anders Feilberg. Men Peter Andreas Madsen fra Center for Miljø understreger, at de gør præcis, som Miljøstyrelsen – den på området autoriserede sagkundskab i Danmark – foreskriver. Hvordan vurderer I lugtgenerne? »En miljøtilsynsførende herfra vurderer det med næsen. Miljøgener er noget subjektivt og opfattes forskelligt fra person til person. Men det her er den autoriserede måde at gøre det på. Vi følger Miljøstyrelsens vejledning for behandling af lugt, så der er ikke noget usædvanligt i det,« siger Peter Andreas Madsen. Er det ikke en subjektiv vurdering? »Det er subjektivt fra person til person, hvor meget noget lugter. I forhold til vandflyveren har vi haft seks forskellige tilsynsførende derude på 22 tilsynsbesøg alene for at vurdere lugtgener. Der er et klart subjektivt element i det. Som mennesker har vi forskellige tolerancer for, hvornår vi kan lugte noget overhovedet, hvornår vi oplever noget som generende, og ikke mindst hvornår vi oplever noget som en væsentlig gene,« siger han. Peter Andreas Madsen forklarer, at såfremt de mange observationer skal føre til handling i form af tiltag, påbud eller andet, kræver det, at man mindst én gang under observationerne har konkluderet, at det er en væsentlig miljømæssig gene. Og det er ikke sket i løbet af de 22 besøg.  »Alle de gange, vi har været ude på Langelinie for at observere lugt fra vandflyveren, har lugten varet fra ganske få til maksimalt 20 sekunder. De gange, vi har været inde i folks private hjem, har vi ikke på noget tidspunkt kunnet observere nogen lugtgener fra vandflyveren,« siger enhedschefen i Center for Miljø. Hvorfor er der forskel på det, borgerne oplever, og det I konkluderer? »Der vil være forskellige behov og ønsker til ens omgivelser. Hvad, der for nogle borgere er helt fornuftigt og til at leve med, er for andre helt uacceptabelt. På alle de observationer, vi har gjort ved vores over 20 tilsynsbesøg, har det været under det niveau, man kan kalde væsentlige miljøgener. Vi skal have en balanceret myndighedsudøvelse, hvor vi både vejer hensyn til virksomheder og borgere i byrummet,« siger Peter Andreas Madsen. Lasse Rungholm, adm. direktør, partner og kaptajn i Nordic Seaplanes, der er virksomheden bag vandflyveren, synes, at man har strakt sig meget langt for at være imødekommende overfor beboerne. »Vi har holdt møde inde hos os. De har været med ude at flyve, så de kan se, hvordan det foregår. Vi har tegnet og fortalt. Men vi må også holde fast i, at det jo er en erhvervshavn. Man bliver nu engang nødt til, når man bor inde i byen at finde sig i, der er trafik, der er krydstogtskibe, der er turbåde, alle mulige former for lystbåde, helikoptere og nu også vandflyvere. Det er jo ikke ude på landet,« siger Lasse Rungholm. »Jeg mener ikke, vi kan gøre mere. Jeg mener heller ikke, kommunen kan eller bør gøre mere. Jeg synes, man har været meget imødekommende overfor de trods alt få klager, der har været,« siger Lasse Rungholm, adm. direktør for Nordic Seaplanes.Fold sammenLæs mereFoto: Asger Ladefoged. Adspurgt hvorvidt beboerne på Langeline Allé 3-9 ikke blot er sarte, lyder svaret: »Jeg synes, vi har udvist tolerance i så mange år. Jeg er jo grundejerforeningens næstformand, og vi har haft en del klager over vandflyveren. Vi har et lægepar, der er flyttet herfra, konen havde astma, og derfor kunne de ikke klare at bo her længere på grund af vandflyveren,« siger Jens Lillelund. »Vi synes, det er en god idé, at der er en rute mellem København og Aarhus, men er stærkt utilfredse med placering i et beboelsesområde, hvor den oser, støjer, lugter og sviner rigtig meget,« siger Lis Kjær Andersen.",
        "metadata": {
            "source": "https://www.berlingske.dk/hovedstaden/naboer-til-vandflyver-klager-over-stank-i-stuerne-men-kommunen-kan",
            "image_url": "https://berlingske.bmcdn.dk/media/cache/resolve/image_x_large/image/122/1226714/23268525-.jpg",
            "publication_time": "Onsdag d. 20. november 2019, kl. 14.55",
            "author": "Frederik Volstrup Kock",
            "related_links": [],
            "attachments": []
        }
    }
}