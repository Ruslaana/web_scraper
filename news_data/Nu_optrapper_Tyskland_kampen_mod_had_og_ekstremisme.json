{
    "version": "1.0",
    "document": {
        "id": "https://www_berlingske_dk/internationalt/nu-optrapper-tyskland-kampen-mod-had-og-ekstremisme",
        "title": "Nu optrapper Tyskland kampen mod had og ekstremisme",
        "content": "Efter G20-topmødet i Hamborg lovede den tyske indenrigsminister at slå hårdt ned på radikale venstreekstremister, der smadrede store dele af byens gader og butikker og gik til angreb på politiet. Syv uger efter de voldelige optøjer har Thomas de Maizière trukket stikket på tyske venstreekstremisters foretrukne platform på nettet. Fredag meddelte indenrigsminister Thomas de Maizière, at hjemmesiden linksunten.indymedia.org med øjeblikkelig virkning er blevet forbudt. »Opfordringer til vold mod politibetjente og betegnelsen af dem som »svin« og »mordere« tjener til at legitimere voldshandlinger mod politiet,« sagde indenrigsministerenpå en pressekonference i Berlin. »Det er absolut uacceptabelt og i strid med den frie demokratiske orden.« De anonyme opfordringer til brandattentater, trusler mod navngivne politikere og angreb på politibetjente har længe været en torn i øjet på de tyske myndigheder. Da autonome og venstreradikale sympatisører i juli raserede Hamborgs gader og angreb politibetjente under G20-topmødet, blev flere af optøjerne ifølge myndighederne aftalt på linksunten.indymedia.org.  Forbuddet er ikke desto mindre blevet skarpt kritiseret af både oppositionspolitikere og uafhængige organisationer, der ser lukningen som et overgreb mod ytringsfriheden. Foreningen Reportere uden Grænser betegner lukningen som »en udvikling, der er farlig for retsstaten«. »For pressefrihed gælder også for ubekvemme, ja selv for svært udholdelige publikationer», siger Christian Mihr fra Reportere uden Grænser tiltyske medier. »Der findes mindre indgribende metoder til at skride ind for strafbart indhold på linksunten.indymedia.org.« Indenrigsministeriet begrunder forbuddet med henvisning til en paragraf i den tyske foreningslov, der kan anvendes til at opløse og forbyde foreninger. Tidligere har myndighederne anvendt samme lov til at forbyde salafistiske organisationer. I januar 2016 blev den højreekstremistiske hjemmeside Altermedia Deutschland lukket.  Hjemmesiden linksunten.indymedia.org, der første gang gik online i 2009, er kendt som Tysklands største internetplatform for venstreradikale, revolutionære grupperinger og autonome. Efterretningstjenesten Verfassungsschutz betegnedei en rapport fra 2016linksunten.indymedia.org som »det vigtigste medie for den voldelige venstreekstremisme«. »Hvad enten det handler om husbesættelser, attentater, debatter eller lønkamp, så er der få aktuelle oprørske emner, som der ikke bliver opfordret til eller rapporteret om på »linksunten«,« skrev bagmændene bag hjemmesidenifølge Spiegeli 2016.  Foruden udveksling af politiske ideer har hjemmesidens brugere løbende tilskyndet til attentater mod politibetjente og offentlige institutioner. Forud for G20-topmødet kunne brugerne læse vejledninger til at lave molotovcocktails og andre våben. Venstreekstremistiske grupperinger har også regelmæssigt brugt hjemmesiden til at offentliggøre pressemeddelelser i kølvandet på politisk motiveret sabotage mod blandt andet Deutsche Bahn, der i en årrække været udsat for hærværk fra venstreradikale aktivister. »I nat kl. fire blev en del af Berlins togsystem lammet ved hjælp af en smule benzin og to tidsindstillede tændingssatser,« skrev en anonym brugerifølge Spiegel på hjemmesiden..  Fredag foretog tysk politi en razzia mod tre formodede bestyrere og andre aktivister med tilknytning til hjemmesiden i delstaten Baden-Württemberg. Her fandt de knive, slagvåben og slangebøsser.Hverken razziaer eller forbud har dog taget pippet fra bagmændene bag linksunten.indymedia.org. »Vi er snart tilbage,« lødbudskabet på hjemmesidenfredag eftermiddag. Troels Heeger er Berlingskes korrespondent i Tyskland ",
        "metadata": {
            "source": "https://www.berlingske.dk/internationalt/nu-optrapper-tyskland-kampen-mod-had-og-ekstremisme",
            "image_url": "https://berlingske.bmcdn.dk/media/cache/resolve/image_x_large/image/6/68747/18333299-germany-g20-summit-protest.jpg",
            "publication_time": "Onsdag d. 30. august 2017, kl. 12.00",
            "author": "Troels Heeger",
            "related_links": [],
            "attachments": []
        }
    }
}