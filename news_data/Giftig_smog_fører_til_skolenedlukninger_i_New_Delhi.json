{
    "version": "1.0",
    "document": {
        "id": "https://www_berlingske_dk/internationalt/giftig-smog-foerer-til-skolenedlukninger-i-new-delhi",
        "title": "Giftig smog fører til skolenedlukninger i New Delhi",
        "content": "Grå og giftig smog over den indiske hovedstad, New Delhi, fører til skolenedlukninger for hovedstadens 6-14 årige. Skolerne åbner først igen, når luftforeningen er formindsket, fortæller Arvind Kejriwal, der er førsteminister i New Delhi. »Børnene må ikke lide på nogen måde,« siger førsteministeren. Den giftige smog er særligt et problem i New Delhi om vinteren, hvor risbønder sætter ild til afgrøderester på markerne. Røg fra afbrændingerne driver ind over hovedstaden, hvor den blander sig med bilos og luftudledning fra fabrikker. New Delhi er en af de storbyer i verden, hvor problemerne med luftforening er størst. Målinger fra luftkvalitetsteknologivirksomheden IQAir viser fredag, at New Delhi har den værste luftkvalitet af alle verdens storbyer. Niveauer af de farlige PM2.5-partikler er næsten 25 gange højere end verdenssundhedsorganisation, WHO, anbefaler. Partiklerne er så små, at de kan bevæge sig ind i menneskets blodbane. Partiklerne kan forsage hjerte-kar-sygdomme, lungesygdomme og kræft. Et studie bragt i det anerkendte medicinske tidsskrift The Lancet har anslået, at knap 1,6 millioner indere i 2019 døde af luftforurening. Indiens indbyggertal var samme år 1,366 milliarder mennesker. Landets myndigheder har flere gange annonceret tiltag, der skal reducere den giftige luftforening for eksempel ved at udskyde byggerier. Tiltagene har dog indtil videre kun haft en begrænset effekt på luftforureningen. Torsdag kom en tredjedel af luftforureningen over New Delhi fra afbrænding af rismarker. Flere indiske politikere har kritiseret førsteministeren i New Delhi for at have vendt det blinde øje til en stigning i afbrændingerne. Kejriwal afviser dog kritikken med, at han ikke ønsker at pege fingre ad risbønderne. »Det vil ikke hjælpe med at finde løsninger. Vi kan bebrejde dem, og de kan bebrejde os, men det fører ikke til noget. Bønderne har brug for løsninger. Når de får det, vil de selv stoppe afbrændingerne,« siger Kejriwal. /ritzau/AFP ",
        "metadata": {
            "source": "https://www.berlingske.dk/internationalt/giftig-smog-foerer-til-skolenedlukninger-i-new-delhi",
            "image_url": "https://berlingske.bmcdn.dk/media/cache/resolve/image_x_large_vertical/image/161/1611967/24253289-india-climate-warming-un-cop21.jpeg",
            "publication_time": "Fredag d. 04. november 2022, kl. 10.31",
            "author": null,
            "related_links": [],
            "attachments": []
        }
    }
}