{
    "version": "1.0",
    "document": {
        "id": "https://www_berlingske_dk/synspunkter/hk-formand-angriber-s-det-undrer-mig-aerlig-talt-at-landets",
        "title": "HK-formand angriber S: »Det undrer mig ærlig talt, at landets arbejderparti ikke lytter til medarbejdernes perspektiv«",
        "content": "Landet over oplever butikker, hvordan flere og flere varer forsvinder fra hylderne uden at der bliver betalt for dem. Hvert kvartal bliver tendensen bekræftet afnye tal, der alle viser, at antallet af butikstyverier igen og igen slår nye rekorder. Der er altså ingen tvivl om, at vi står med et stort problem, som vi skal gøre noget ved. Det er også en af grundene til, at regeringen med justitsminister Peter Hummelgaard (S) i spidsen nu stempler ind i kampen om at komme tyveriepidemien til livs. Ifølge et nytlovforslagmener ministeren, at lydovervågning i butikkerne er det tørre krudt i våbenkammeret, der skal bruges til at stoppe bølgen af butikstyverier. Problemet er bare, at butikstyverier oftest er lydløse forbrydelser, for det er sjældent, at tyvene på forhånd proklamerer, at nu går de på rov i kølemontren efter oksemørbrad. Derfor er lydovervågning et politisk fejlskud, der i bedste fald ikke får nogen forebyggende effekt, mens det i værste fald vil få store konsekvenser for de ansattes privatliv, fordi de fremover kan se frem til at blive overvåget med både kamera og lyd, når de er på arbejde. Lydovervågning er derfor et helt uproportionalt værktøj at gribe til. Hvis lovforslaget bliver til virkelighed, risikerer de butiksansatte fremover, at alt, hvad der bliver sagt, mens de er på arbejde, bliver optaget, og at arbejdsgiverne har mulighed for at tilgå de optagelser. Det er ikke svært at forestille sig, hvor ubehageligt og grænseoverskridende det må være. For når man overvåges så intenst, vil det automatisk generere en masse sårbart materiale, som let kan misbruges og som kan stille medarbejderne enormt dårligt. Forestil dig for eksempel at du i fortrolighed fortæller din nærmeste kollega, at du er gravid, inden du siger det til din arbejdsgiver. Med den mulighed for lydovervågning, som regeringen ønsker, vil chefen kunne lytte med, uden du ved det, og potentielt afskedige dig, fordi han kan høre, at du snart bliver dyr og besværlig for virksomheden, fordi du skal på barsel. Nogen vil måske sige, at man ikke har noget at frygte, hvis man ikke har noget at skjule. Jeg tror dog, at selv den mest pligtopfyldende medarbejder på et tidspunkt vil komme til at sige eller gøre noget, som man helst gerne ville holde for sig selv. I HK Handel har vi tidligereført og vundet sagerpå vegne af medlemmer, der er blevet fyret uberettiget på baggrund af overvågningsmateriale. Min bekymring for, at overvågningsmaterialet vil skade det psykiske arbejdsmiljø og kan misbruges, er derfor langtfra grebet ud af den blå luft. Problemet er imidlertid, at justitsministeren blandt andet begrunder behovet for lydovervågning med, at det skal være med til at skabe mere tryghed for de ansatte, der arbejder i butikken. Den intention kan jeg kun takke for og bakke op om som fagforeningsformand. Problemet er blot, at medarbejderne slet ikke er blevet inddraget i denne sag. Og det undrer mig ærlig talt, at landets arbejderparti ikke lytter til medarbejdernes perspektiv. »Det er sjældent, at tyvene på forhånd proklamerer, at nu går de på rov i kølemontren efter oksemørbrad.«Fold sammenLæs mereFoto: Thomas Lekfeldt. I stedet for at indføre skjult lydovervågning i landets butikker kunne regeringen og aftalepartierne med fordel finde inspiration fra andre lande, som har samme problem. Lidl i Storbritannien har haftgode erfaringermed kameraer, der er fastgjort til medarbejderne. Her optager kameraet både billede og lyd løbende, men optagelserne slettes hver 30. sekund. Medarbejderne kan dog selv aktivere en optagelsesfunktion, så de seneste 30 sekunder bliver lagret, og de kan dokumentere en trussel eller tyveri. Det er et godt eksempel på, hvordan man kan beskytte de ansatte og gøre dem til aktive medspillere uden samtidig at krænke deres privatliv. Man bør i det mindste afprøve nogle af disse medarbejderaktiverende overvågningsmetoder i en forsøgsperiode, inden man kaster al proportionalitet over bord og indfører massiv lydovervågning. Mette Høgh er formand i HK Handel ",
        "metadata": {
            "source": "https://www.berlingske.dk/synspunkter/hk-formand-angriber-s-det-undrer-mig-aerlig-talt-at-landets",
            "image_url": "https://berlingske.bmcdn.dk/media/cache/resolve/image_x_large_vertical/image/186/1862490/24841413-formand-for-hk-handel-mette-hgh-og-justitsminist.jpg",
            "publication_time": "Fredag d. 29. november 2024, kl. 13.12",
            "author": null,
            "related_links": [],
            "attachments": []
        }
    }
}