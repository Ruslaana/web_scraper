{
    "version": "1.0",
    "document": {
        "id": "https://www_berlingske_dk/samfund/vi-skal-vaek-fra-kontrolhelvedet",
        "title": "»Vi skal væk fra kontrolhelvedet«",
        "content": "Siden Frank Jensen (S) overtog overborgmesterposten i København har økonomien og antallet af pladser i de københavnske vuggestuer og børnehaver været det, man skulle måle og veje overborgmesteren på. Nu skal fokus flyttes fra hårde tal til pædagogik. Pædagogisk Kvalitetsudvalg, der blev nedsat af Københavns Kommune seks måneder tilbage, fremlægger i dag sine anbefalinger til, hvordan kvaliteten hæves for byens 34.000 vuggestue- og børnehavebørn: Der skal skrues op for den pædagogiske refleksion, ledelsen skal styrkes og flere forskere skal tilknyttes byens vuggestuer og børnehaver. Børne- og ungdomsborgmester Anne Vang tager anbefalingerne med videre til budgetforhandlingerne til september, hvor der skal findes penge til at finansiere forandringerne. - Det har været et privilegium, at det udelukkende har handlet om kvalitet og ikke besparelser. Og med så mange dygtige praktikere i udvalget er der kommet et katalog af forslag, som børnene i byens vuggestuer, børnehaver og fritidshjem vil kunne mærke, siger Anne Vang. Det kan måske lyde en smule flyvsk med mere »selvrefleksion« og andre termer fra den pædagogiske lærebog, men forslagene er ganske konkrete. Der skal især skabes en mere systematisk tilgang til pædagogikken og evalueringerne heraf. Københavns pædagoger og daginstitutionsledere skal fremover i langt højere grad reflektere over deres arbejde ved at afholde flere »pædagogiske dage«. Samtidig skal der være systematik i pædagogikken i de enkelte institutioner. For der findes et utal af forskellige pædagogiske metoder, og derfor er det vigtigt, at alle byens institutioner er bevidste om, hvad de gør, mener Anne Vang. - Jeg besøgte for nylig en institution, hvor alle børnene havde en farve, og når pædagogerne havde talt med barnet, så satte de en magnet med barnets farve op på en tavle. På den måde kunne de i slutningen af dagen se, om der var nogle børn, der var blevet overset. Det er en måde at tænke positiv voksenkontakt, men det virker måske ikke alle steder. Derfor går jeg heller ikke ud og indkøber magneter til 600 institutioner. De skal nemlig selv vælge, hvordan de vil gøre det. Vi skal væk fra regel- og kontrolhelvedet, og i stedet skal vi have refleksion over arbejdet samt metodefrihed til at vælge det, der virker bedst i hver enkelt institution, siger Anne Vang. Samtidig skal man lære af de pædagogiske valg, man tager. I dag effektforskes der ganske lidt på børneområdet, hvorfor det er småt med viden om, hvilke indsatser der virker. Får man pædagogisk bonus for flere uddannede pædagoger på stuen? Eller er det mindre børnegrupper? Pædagogisk Kvalitetsudvalg anbefaler, at der i langt højere grad tilknyttes forskning til de enkelte daginstitutioner og indsatser. Og at man efterfølgende i langt højere grad breder succeserne ud til resten af byen. Som det sidste skal god ledelse i fokus. Pædagogisk Kvalitetsudvalg anbefaler, at man styrker rekrutteringen af nye ledere, og at der etableres en række netværk, hvor både nye og erfarne ledere kan sparre med hinanden.",
        "metadata": {
            "source": "https://www.berlingske.dk/samfund/vi-skal-vaek-fra-kontrolhelvedet",
            "image_url": "https://berlingske.bmcdn.dk/media/cache/resolve/image_x_large/image/62/624614/5506240-anne-vang.jpg",
            "publication_time": "Torsdag d. 23. august 2012, kl. 08.59",
            "author": "Peter Burhøi",
            "related_links": [],
            "attachments": []
        }
    }
}