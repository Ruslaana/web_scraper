{
    "version": "1.0",
    "document": {
        "id": "https://www_berlingske_dk/samfund/rocker-skiftede-telefon-dagen-efter-tredobbelt-drab",
        "title": "Rocker skiftede telefon dagen efter tredobbelt drab",
        "content": "København. Dagen efter drabene på tre mænd i en lejlighed på Frederiksberg skiftede en ledende rocker i Bandidos telefon. Men det var helt tilfældigt, forklarer den 33-årige IR fredag i nævningesagen, hvor han er tiltalt sammen med to andre - og hvor der også fremlægges detaljer om hans besvær som krigsminister. - Hvorfor jeg lige skifter, ved jeg ikke, siger han. - Jeg har det med at smide mine telefoner væk, tilføjer han.  Anklageren finder det påfaldende. Drabene fandt sted tidligt om morgenen 11. november 2015. Dagen før brugte IR en bestemt telefon, da han aftalte at hente en revolver hos en bekendt i Glostrup. Under selve afhentningen var den dog ikke tændt. - Det er meget normalt, at man slukker sin telefon, når man kører med en pistol, siger den bredskuldrede IR. Revolveren afleverede han til en bekendt, oplyser han, men navnet vil han ikke ud med. Men 12. november, dagen efter drabene, tog IR en Nokia med et nyt nummer i brug.  I retten konfronteres han også med, at der i vindueskarmen og på en stilladsplade ved gerningsstedet er fundet aftryk af en Fred Perry sko. Et par af netop det mærke har betjentene fundet i entréen i IR's hjem. Det kan ikke udelukkes, at det var netop disse sko, der blev brugt ved gerningsstedet, fremgår det af en erklæring. Men IR, der i øvrigt ligesom ved forrige retsmøde er iført en Hugo Boss-trøje, forklarer, at skoene stod urørte i koldt vejr, og at de i øvrigt var gået af mode. - De blev brugt om sommeren, når jeg havde korte bukser på, siger han. Officielt lever han af kontanthjælp. Men der er også tjent penge på at stjæle designermøbler. Rollen var at være krigsminister hos Bandidos i Vanløse. Men det var ikke altid let, fremgår det af en besked til en bekendt. \"Der er for meget børnehave i den. Jeg må ikke engang smadre folk, der er i BS (bad standing, red.),\" klagede han. IR har brugt mærket Coup de Grace, som betyder nådesstød. Ifølge politiet gives det som hæder til en person, der har slået ihjel for Bandidos. IR nægter dog at udtale sig om betydningen. Til gengæld svarer han kort og klart på spørgsmål fra sin forsvarer. Han havde intet modsætningsforhold til de tre, der blev skudt. - Jeg kender dem ikke, siger han. Den 33-årige blev anholdt i et fitnesscenter i april sidste år. Under varetægtsfængslingen har han ikke ønsket at lade sig afhøre af politiet.  /ritzau/",
        "metadata": {
            "source": "https://www.berlingske.dk/samfund/rocker-skiftede-telefon-dagen-efter-tredobbelt-drab",
            "image_url": "https://berlingske.bmcdn.dk/media/cache/resolve/image_x_large/image/3/33192/16733182-politi-lslod-rocker-halvanden-time-fr-tredobbelt-drab.jpg",
            "publication_time": "Fredag d. 24. marts 2017, kl. 14.57",
            "author": null,
            "related_links": [],
            "attachments": []
        }
    }
}