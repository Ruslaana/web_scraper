{
    "version": "1.0",
    "document": {
        "id": "https://www_berlingske_dk/arkitektur/den-har-vaeret-undervejs-i-aarevis-men-siloen-for-enden-af-molen-lover",
        "title": "Den har været undervejs i årevis – men siloen for enden af molen lover lidt mere end den kan holde",
        "content": "I årevis har jeg set på den store, glimtende turbine for enden af Redmolen i Nordhavn uden at kunne komme derind. Byggeriet af den store kontorsilo Spidsen har taget mange, mange år, men nu er den færdig og i denne uge har jeg minsandten været indenfor sammen med arkitekterne bag den 62 meter høje og 60 meter brede kolos. De tre tegnestuer COBE, Vilhelm Lauritzen Arkitekter og Tredje Natur vandt sammen konkurrencen om en kontorbygning på den meget synlige grund for enden af molen i 2015. Siden det oprindelige projekt har bygningen udviklet sig, som den slags ofte gør. Der er blevet sparet og rettet til, men i det store og hele er det oprindelige, meget klare koncept blevet bevaret. Beboerne i Århusgadekvarteret er så småt ved at opdage det store offentligt tilgængelige atrium inde i turbinesiloen.Fold sammenLæs mereFoto: Linda Kastrup. Ideen med bygningen har helt fra starten været, at den skulle have et stort åbent og offentligt tilgængeligt atrium indvendigt og et lige så offentligt tilgængeligt ‘landskab’ udvendigt. Begge dele er trods de uundgåelige besparelser blevet bevaret, og der er ingen tvivl om, at når først beboerne i Århusgadekvarteret opdager, at de nu har en indendørs park at slå sig løs i, så vil Spidsen blive en meget populær destination. Det er godt tænkt af arkitekterne, for det er jo nemlig meget typisk, at sådan et mole længst ude på spidsen skal have et enkelt punkt, man har lyst til at opsøge. Jeg husker fra min studietid i 1980erne lange gåture ud til enden af Langeliniekajen, hvor målet naturligvis var iskiosken, men hvor selve turen viste sig at være det mest mindeværdige. Sådan bliver det nok også her. Indvendigt er bygningen desværre ikke blevet helt så flot som visualiseringerne lovede for ni år siden, men langt hen ad vejen er Spidsen trods alt et meget vellykket stykke formgivning. Det er primært den ydre form, der gør bygningen til noget særligt. Det industrielle udseende passer fornemt ind for enden af Århusgadekvarteret, hvis særkende jo er, at det blander nyopførte bygninger med gamle og renoverede. COBEs The Silo er en bygning, der betjener sig af en tilsvarende æstetik, men også Arkitemas Big Bio og JaJas P-hus med både Netto og »konditag« melder sig ind i den samme praktiske, maskinagtige formverden. For enden af molen glimter siloen i solen.Fold sammenLæs mereFoto: Linda Kastrup. Kontorerne vender sig alle væk fra atriet, og det er synd. Det styrker rummets fornemmelse af bagside.Fold sammenLæs mereFoto: Linda Kastrup. Det er en smuk, men kold formiddag her, hvor jeg cykler ud langs havnebassinet og frem mod den glimtende cylinder, der nu officielt ligger på Nordøen, som den lille spids af Redmolen kaldes. Udvendigt har bygningen et »skællet« udtryk, fordi vinduerne er vippet ud fra grundformen i vinkler, der varierer alt efter kompasretning. Mod nord, hvor der er behov for mest lys, er vinduerne størst og mod syd naturligvis mindst. De små »halvkarnapper«, der skabes af de vippede vinduespartier, er det, der får den store lave cylinder til at ligne en turbine eller en roterende maskindel. En formmæssigt original idé, som udfordrer det statiske udtryk, en cylinder normalt har i bybilledet. Når man kommer helt tæt på, bevarer bygningen sin fascinationskraft og inviterer den besøgende indenfor til det hemmelige, offentligt tilgængelige atrium i cylinderens indre. Herinde er der et bølget og bølgendeplintlandskabmed store buske og træer. Det er designet af landskabsarkitekterne fra tegnestuen Tredje Natur, som også har stået for den ydre landskabsplanlægning, og det er et behageligt omend en smule antiseptisk rum. Drømmen har uden tvivl været at skabe noget som vinterhaven i Ny Carlsberg Glyptotek, og det er muligt, at Spidsens indre haverum en dag vil nå derhenad, men her og nu virker det som en lidt kedelig hotellobby, der hverken har drinks eller pianomusik til at muntre den besøgende op. Indvendigt er bygningen beklædt med egefinerede gipsstave, og det ser fint ud. Der er små balkoner hele vejen op, men etagernes kontorarealer vender sig slet ikke ind mod atriet, som de ville gøre, hvis bygningen vitterlig var et hotel. Det er lidt synd for rumoplevelsen, som dermed får yderligere karakter af tavs bagside. Men når det er sagt, er jeg ikke i tvivl om, at det store, åbne atrium efterhånden vil blive en attraktion her i kvarteret. Det er velgørende stille, og her er naturligvis en café, så man kan få sig en kop et eller andet. Det er et sted, man kan sætte sig hen for at arbejde eller meditere eller bare sidde, hvis man har brug for lidt fred og ro i ly og læ herude på spidsen af molen. Overfor kan man se det nye BIG-hovedkvarter, og på den anden side har man udsigt til Langelinje, til Marmormolen og til hele byen. Advokaterne fra Bech-Bruun foretrækker enkeltmandskontorer. De brede vinduer vender alle mod syd.Fold sammenLæs mereFoto: Linda Kastrup. Kontoretagerne er nydeligt indrettede med cellekontorer, mere åbne områder, hvor det er ønsket, og med små nicher, hvor man kan lave kaffe og holde uformelle møder. Det er advokaterne fra Bech-Bruun og energivirksomheden Copenhagen Infrastructure Partners, der har lejet sig ind i bygningen, som med kølig elegance og diskret særpræg passer perfekt til den slags ansigtsløse konsulentvirksomheder. Man ville nemt kunne optage fremtidige tv-serier om livet i erhvervslivets overhalingsbane herude på spidsen af Nordøen. De lange cirkulære gange på etagerne har ikke den forvirringsrisiko, man normalt har i den slags rundgange, fordi udsigten til alle sider er så fantastisk, og fordi etagerne helt oplagt åbner sig så gavmildt imod den. Man kan således hele tiden se hvor på cirklen, man befinder sig, og det fungerer fint med den varierende vinduesbredde og de vinklede vinduesnicher, der giver en forskellig læsning af udsigten alt efter om man bevæger sig med eller mod uret rundt i cirklen. Mod uret virker nicherne smalle, mens de åbner sig i deres fulde bredde, når man bevæger sig med uret rundt. En raffineret pointe, der giver kontoretagerne karakter. På øverste etage har Bech-Bruun advokaterne deres reception og store mødelokale. Her kan man også komme ud på en altan, der bevæger sig rundt i hele cylinderens omkreds og nok må være et af byens bedste udkigspunkter. Øverst oppe er der både reception og tagterrasse – og nok Københavns bedste udsigt.Fold sammenLæs mereFoto: Linda Kastrup. Bygningens finish og materialitet lever ikke helt op til det suveræne indtryk, man får af den, når man ser Spidsen på afstand fra S-togsstationen eller fra den lange promenade langs havnebadet. Byggeriet har ikke fået det detaljeringsniveau, man normalt forventer af sådan en luksusproduktion, og det er lidt en skam. På trods af mange gode enkeltelementer, savner man hele tiden det særlige greb, det sikre element, der samler oplevelsen af bygningen og giver den autoritet. Det kan være, det kommer, men indtil videre er bygningen med vinterhave og det hele mest af alt en firestjernet oplevelse, der med god ret kan drømme om en stjerne mere.  Spidsen Kontorbygning. Gdanskgade 18, Nordhavn. Arkitekter: Vilhelm Lauritzen Arkitekter, Cobe og Tredje Natur.",
        "metadata": {
            "source": "https://www.berlingske.dk/arkitektur/den-har-vaeret-undervejs-i-aarevis-men-siloen-for-enden-af-molen-lover",
            "image_url": "https://berlingske.bmcdn.dk/media/cache/resolve/image_x_large/image/178/1788294/24688929-anmeldelse-af-den-store-rotunde-i-nordhavn.jpg",
            "publication_time": "Søndag d. 28. april 2024, kl. 17.41",
            "author": "Holger Dahl",
            "related_links": [],
            "attachments": []
        }
    }
}