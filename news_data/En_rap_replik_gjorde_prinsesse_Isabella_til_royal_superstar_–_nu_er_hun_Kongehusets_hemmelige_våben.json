{
    "version": "1.0",
    "document": {
        "id": "https://www_berlingske_dk/kongehus/en-rap-replik-gjorde-prinsesse-isabella-til-royal-superstar-nu-er-hun",
        "title": "En rap replik gjorde prinsesse Isabella til royal superstar – nu er hun Kongehusets hemmelige våben",
        "content": "Hun ligner jo hvilken som helst anden ung kvinde, som hun sidder der på trappen. Smilende, åbent og tillidsfuldt ansigt. Løst hår, afdæmpet hverdagsmakeup og lidt diskret udvalgte smykker. Et mørkt jakkeæt og en nydelig blå skjorte. Men det er hun jo ikke, prinsesse Isabella, selv om hun jo også bare er det. På en og samme tid Bella hjemme i familien og Isabella Henrietta Ingrid Margrethe, Prinsesse til Danmark, komtesse af Monpezat, nummer to i den danske arvefølge. Lige om lidt fylder hun 18 år, hvilket naturligvis betyder nye muligheder for de fleste unge. Men som kongelig er det også ensbetydende med, at hun bliver fremkaldt en lille bitte smule mere i offentligheden. Ganske vist må vi formode, at den ring, Kongehuset har slået om kronprins Christian, også bliver udstrakt til hans ældste lillesøster – man vil først søge om årpenge, når han »etablerer egen husholdning« og vil lade ham uddanne sig og modnes i fred for megen opmærksomhed. Hvad prinsessen skal beskæftige sig med, er der tid nok til at overveje, for foreløbig går hun i 2. g på Øregård Gymnasium, hvorfra hendes far også blev student. Men der er næppe tvivl om, at dele af pressen med spænding venter på at se mere til den livlige prinsesse, der for alvor satte sig i danskernes bevidsthed, daen mikrofon opsnappede teenagerens irettesættelseaf sin egen mor i forbindelse med en kongelig konfirmationsfotografering på Fredensborgs trappe: »Sagde du ikke, at jeg skulle gå med farmor? Altså, du er helt væk …« Klippet gik viralt, og en kongelige superstjerne med ben i næsen var født. Danskerne jublede over, at også kongefamilien havde en trodsig teenager. Hvilken rolle, prinsesse Isabella kommer til at spille i det danske kongehus, ved vi ikke noget om. Allerede i 2016 meddelte Kongehuset, at dekun forventede apanage til den daværende prins Christian,den kommende monark. De øvrige børn i den kongelige familie måtte klare sig selv. Underforstået: Der skulle skabes orden i systemet og i danskernes forventninger. Titel, arbejdsopgaver og apanage skulle følges ad. Den strategi blev der fulgt håndfast op på, da den daværende regent besluttede at fratage prins Joachims børn deres titler af prinser og prinsesse med virkning fra 1. januar 2023. I forbindelse med den meget offentlige kongelige meningsudveksling, der fulgte, tilkendegav en presset dronning Mary, at intet var skrevet i sten, når det handlede om, hvilke medlemmer af den kongelige familie, der i fremtiden kommer til at tegne Kongehuset: »Vi kommer også til at se på vores børns titler, når den tid kommer.« Hvad det indebærer, om noget, kan man kun gisne om. Men kigger man på den kongelige holdopstilling, er det ikke usandsynligt, at der bliver brug for Isabella på et tidspunkt, fordi der ellers vil være få om at løfte opgaverne. Med prins Joachim og prinsesse Marie i Washington, dronning Margrethe og prinsesse Bendikte oppe i årene. Med en storebror, som endnu er langt fra at stifte familie. Og med tanke påden relativt omfattende fejring af prinsesse Isabellas 18-års fødselsdag,der er i vente, kunne det tyde på, at prinsessen er tiltænkt en eller anden rolle i det kongelige arbejdsfællesskab ad åre. Fødselsdagen markeres med fejringer hele to dage, 11. og 15. april. Og både i Aarhus og København. Fejringerne »skal hylde den unge generations fællesskaber med kultur, kreativitet, bæredygtighed og frivillighed som bærende elementer,« lyder det i pressemeddelelsen fra hoffet. Den egentlige fødselsdag er først 21. april, men inden da har altså for eksempel unge mellem 17 og 24 år kunnet søge om en billet til at komme med prinsessen i Det Kongelige Teater. En omfortolkning af den klassiske, kongelige festforestilling med indbudte honoratiores i deres stiveste puds. Og den, som kommer med som gæst: Helt almindelige unge mødte op til den daværende prins Christians fødselsdag.Fold sammenLæs mereFoto: Mads Claus Rasmussen/Ritzau Scanpix. Det er uden tvivl kæmpesuccesen med prins Christians 18-års fødselsdag på Christiansborgs slot i 2022, man har skelet til. Ideen med at invitere unge, almindelige danskere fra hele landet, fødselarens jævnaldrende, var en smågenial charmeoffensiv over for fremtidens undersåtter, den ungdom, som er mindre tilbøjelige til at interessere sig for Kongehuset, men som her fik fortalt, at Kongehuset bakkede op om sårbare unge. Den moderniseringsproces, kong Frederik og dronning Mary står midt i, indebærer i det hele taget en demokratisering af de traditionelle ceremonier. De skal ikke bare komme nogle flere og nogle andre – mere almindelige mennesker – til del. De skal også kunne andet og mere end bare det, at de kongelige samlingspunkter viser sig og spreder glans eller holder en middag for landets spidser. Prinsesse Isabella vinker med fødselaren kong Frederik fra balkonen på Frederik VIII's Palæ,Fold sammenLæs mereFoto: Ida Marie Odgaard/Ritzau Scanpix. De kongelige begivenheder skal have en ekstra fortælling, et dobbelt sigte. De skal kunne spændes for de bærende principper i en mere aktivistisk, direkte involveret kongelige strategi om at være til mere nytte og gavn. Det er næppe for ingenting, at fødselsdagsfejringen flugter med regeringens stort anlagte kulturpas, der skal vinde ungdommen for kulturens samlende fællesskab. Kongehuset lægger sig i det hele taget nærmere på tidens politiske bestræbelser. Det er – med sigte på at forblive relevante – ikke helt væk. Jakob Steen Olsen er Berlingskes kongehuskommentator",
        "metadata": {
            "source": "https://www.berlingske.dk/kongehus/en-rap-replik-gjorde-prinsesse-isabella-til-royal-superstar-nu-er-hun",
            "image_url": "https://berlingske.bmcdn.dk/media/cache/resolve/image_x_large_vertical/image/189/1897432/24905394-ccc.jpg",
            "publication_time": "Fredag d. 07. marts 2025, kl. 16.33",
            "author": "Jakob Steen Olsen",
            "related_links": [],
            "attachments": []
        }
    }
}