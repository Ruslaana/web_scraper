{
    "version": "1.0",
    "document": {
        "id": "https://www_berlingske_dk/kommentarer/tidligere-loejtnant-afviser-peter-hummelgaard-det-vil-vaere-et",
        "title": "Tidligere løjtnant afviser Peter Hummelgaard: Det vil være »et katastrofalt signal« at uniformere voldsdømte forbrydere",
        "content": "Det er svært at forestille sig noget mere ærefuldt end at kæmpe for og forsvare sit land. Men respekten for de mennesker, hvis hverdag består af netop dette, synes efterhånden at være forsvundet. Justitsminister Peter Hummelgaardsudtalelse i Weekendavisen, hvor han lufter ideen om, at kriminelle skal kunne afsone deres straf i form af en værnepligt, vidner om et hidtil forskruet billede af Forsvaret. Et billede, som har været medvirkende til den udhuling, der er kommet de seneste mange år. Forsvaret lider i forvejen under et dårligt image medfaldefærdige bygningerogringe lønforhold, hvorfor det at uniformere voldsdømte forbrydere ville sende et katastrofalt signal. Der er hos Forsvarets ansatte allerede en følelse af, at Forsvaret er et vikarbureau, hvor aftjening af værnepligten sammenlignes med højskoleophold. Derfor virker det fuldstændig virkelighedsfjernt, at landets justitsminister vil bruge Forsvaret som behandlingssted for kriminelle, alt imens vi taler om enormmedarbejderflugt og rekrutteringsudfordringer. Nok har Skoleskibene tidligere haft succes med at redde unge mennesker og givet dem fællesskab og omsorg, men militæret skal på ingen måde reduceres til et sted for resocialisering: Forsvaret skal levere på sikkerhedspolitikken, ikke social- og retspolitikken. Men netop denne opfattelse af det danske Forsvar har været medvirkende til dets tilstand i dag og dermed grunden til, at detikke kan levere på dets kerneopgave; nemlig at forsvare Danmark. At almindelige danskere godt kan glemme Forsvarets funktion i deres normale hverdag (under fredstid), er ganske forståeligt. Men når en toppolitiker, som tilmed bestrider et af de mest magtfulde ministerposter, har en så afkoblet forestilling om Forsvarets formål, siger det noget om, hvor naive og magelige vi er blevet. Og selvom ministerens udtalelser blev mødt med megen kritik, er det foruroligende at tænke på, hvordan forslaget ville være mødt, hvis vi havde stået i en anden sikkerhedspolitisk situation uden lige så stor opmærksomhed på Forsvaret og dets tilstand. Forsvaret skal generelt ikke bruges til andet end det, det er sat i verden for. Men for at det skal kunne løse dets opgaver (som ikke engang er muligt, som det står til nu), så kræver det først og fremmest et ændret syn på Forsvaret. Og det starter med, at de mennesker, der dedikerer deres liv dertil, får den respekt, som de fortjener. Ikke kun af vores politikere, men også af den brede befolkning. Det er der, vi starter, og det skal være selve fundamentet for de kommende forsvarsforligsforhandlinger. Først derefter kan vi få et slagkraftigt forsvar, som er i stand til at løse dets kerneopgave; at forsvare Kongeriget Danmark. Emre Daniel Akdogan er statskundskabsstuderende ved Københavns Universitet og tidligere løjtnant i Flyvevåbnet ",
        "metadata": {
            "source": "https://www.berlingske.dk/kommentarer/tidligere-loejtnant-afviser-peter-hummelgaard-det-vil-vaere-et",
            "image_url": "https://berlingske.bmcdn.dk/media/cache/resolve/image_x_large/image/166/1661254/24386593-justitsminister-peter-hummelgaard-s-2023.jpg",
            "publication_time": "Onsdag d. 29. marts 2023, kl. 14.24",
            "author": null,
            "related_links": [],
            "attachments": []
        }
    }
}