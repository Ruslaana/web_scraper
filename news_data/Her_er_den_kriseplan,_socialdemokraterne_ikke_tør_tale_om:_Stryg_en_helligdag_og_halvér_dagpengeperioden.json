{
    "version": "1.0",
    "document": {
        "id": "https://www_berlingske_dk/kommentatorer/her-er-den-kriseplan-socialdemokraterne-ikke-toer-tale-om-stryg-en",
        "title": "Her er den kriseplan, socialdemokraterne ikke tør tale om: Stryg en helligdag og halvér dagpengeperioden",
        "content": "Matematikken holdt ikke, og planen var i virkeligheden umulig at føre ud i livet, men der var i det mindste et sundt moralsk budskab i det valgoplæg, som S og SF præsenterede i 2010. »Fair Løsning«hed planen, som byggede på en logik om, at der kunne blive råd til mere velfærd, hvis vi alle ville yde en ekstra indsats. Som Socialdemokratiets daværende næstformand skrev i et læserbrev i Frederiksborg Amts Avis 12. juni 2010: »Hvis vi alle sammen vil arbejde 12 minutter mere om dagen, kan vi arbejde os ud af krisen i stedet for at spare os ud af krisen.« Mette Frederiksen hed hun. Partiet havde også en politisk ordfører, Henrik Sass Larsen, der forklarede, at socialdemokraterne ikke ville nøjes med at udstikke ufinansierede løfter. Det handlede om at udstråle troværdighed og ansvarlighed: »Normalt vil politikerne gerne fortælle, at de giver en masse gaver, men befolkningen begynder jo hurtigt at spørge, hvor skal vi finde pengene, hvem skal finansiere det? Denne gang har vi gjort det omvendt. Vi har sagt, at vi er nødt til at gøre noget,« sagde Henrik Sass Larseni et interview i august 2010. Man kunne naturligvisangribe den røde plan. Ville fagbevægelsen overhovedet spille med og levere ekstra arbejdstid? Daværende statsminister Lars Løkke Rasmussen kaldte planen for»verdenshistoriens største vælgerbedrag«– men det var i det mindste en præmis, at »Fair Løsning« skulle vurderes på økonomisk holdbarhed. S og SF anerkendte, at alting har en pris, og at man kunne kræve af ansvarlige politikere, at de også anviste en finansiering for deres forslag. I 2019 valgte Mette Frederiksen og Henrik Sass Larsen en anden metode. De gik til valg på vage løfter, hvor den kandiderende »børnenes statsminister« skulle udtrykke store følelser, men få fakta. Børnene skulle få det bedre, men det var uklart, hvordan det skulle ske. De nedslidte skulle have ret til tidlig pension, men ingen kunne få at vide, hvem disse nedslidte kunne være. Nu har vi fået en ny regering, og uklarhederne fortsætter. I det»forståelsespapir«, som Socialdemokratiet, SF, Enhedslisten og de Radikale har forhandlet på plads, er der løfter om flere læger, flere sengepladser, flere medarbejdere til skattekontrol og flere pædagoger, flere, flere, flere... Det nye flertal har allerede brugt hele vores finansielle råderum på en rød velfærdsfest, og så skal man oveni lægge historisk høje ambitioner på klimaområdet. De fire partier vil bringe Danmark i en international førerposition ved at nedbringe vores udledning af drivhusgasser i 2030 med 70 pct. i forhold til 1990-niveauet. En gigantisk opgave, somDet Økonomiske Råd har prissat til 16 mia. om året, men den slags beløb nævnes ikke i partiernes aftalepapir. Hele tre kriser – klimakrisen, biodiversitetskrisen og miljøkrisen – har de fire partier sat sig for at løse, men der er ingen kriseplan for at skaffe indtægter til at løse dem. Der er et mål om at skaffe ti mia. kr. ekstra om året fra 2025, men ingen ambition om at skaffe pengene ved at få dansk økonomi til at vokse. De Radikale droppede til sidst i forhandlingerne et krav om atudvide arbejdsstyrken med 30.000, og Enhedslistens Pernille Skipper mener ligefrem, at hun har fået en»garanti« mod klassiske arbejdsudbudsreformer, der skal skaffe flere hænder. Så her står vi med en kæmpe ønskeseddel, mangel på arbejdskraft og politisk uvilje til at stille krav til danskerne om, at de faktisk skal yde noget mere. SFs Pia Olsen Dyhr får julelys i øjnene, når hun taler om de skattestigninger, hun vil foreslå ved de kommende finanslovsforhandlinger, men det er ikke ved at hæve skatterne, at vi får dansk økonomi til at vokse. Tværtimod. Ingen tør længere tale om, at danskerne kunne arbejde noget mere. På venstrefløjen skræmmer sporene fra den dagpengereform, der plagede Helle Thorning-Schmidts regering. Og langt ind i borgerlige rækker har der bredt sig en opgivende holdning. Skattelettelser er dømt ude, ogmange har købt tesenom, at det ikke er muligt at få mange flere danskere i arbejde. Hvorfor så risikere sit politiske liv på upopulære forslag? Reformangsten er ikke rationel.En nylig analyse fra Rockwool Fondenviste, at danskernes arbejdsindsats internationalt er i bund, og derfor er der store gevinster at hente i at få samfundets »kernetropper« til at arbejde noget mere. Det er bare at tage fat:  Sådan kunne man blive ved. Vi står midt i en højkonjunktur, og man kunne argumentere for, at de raske og rørige skal tage noget mere fat, så vi kan få råd til velfærd til samfundets svageste – og til den store klimaomstilling. Men desværre er der stort set ingen politikere i dag, som tør stille den slags forslag. Det manglende mod kommer til at koste dyrt. Den nye S-regering mangler allerede penge til de planer, som er med i »forståelsespapiret«, og der er også andre legitime ønsker til offentligt forbrug: Hvordan skal vi fx få råd til at øge vores udviklingsbistand,som venstrefløjen også gerne vil? Og hvad med vores løfte til Nato om at hæve forsvarsudgifterne til to pct. af BNP? Alting har en pris, også reformtabuet.",
        "metadata": {
            "source": "https://www.berlingske.dk/kommentatorer/her-er-den-kriseplan-socialdemokraterne-ikke-toer-tale-om-stryg-en",
            "image_url": "https://berlingske.bmcdn.dk/media/cache/resolve/image_x_large/image/117/1170223/22959169-awertadg.jpg",
            "publication_time": "Torsdag d. 27. juni 2019, kl. 12.00",
            "author": "Pierre Collignon",
            "related_links": [],
            "attachments": []
        }
    }
}