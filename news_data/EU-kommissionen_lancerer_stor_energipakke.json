{
    "version": "1.0",
    "document": {
        "id": "https://www_berlingske_dk/business/eu-kommissionen-lancerer-stor-energipakke",
        "title": "EU-kommissionen lancerer stor energipakke",
        "content": "Arbejdet med den såkaldte energiunionen skrider stadig frem i Bruxelles, og i dag har EU-kommissionen præsenteret et ganske omfattende skridt på vejen. Kommissær Miguel Arias Cañetes pakke indeholder fire tiltag, der alle skal bidrage til at nedbringe Europas udledningen af CO2. Konkret foreslår kommissionen, at forbrugeroplysningen om energi styrkes, at den velkendte »A til G«-energimærkeordning gøres mere gennemskuelig, og endeligt at der bliver trukket endnu flere kvoter ud af det krakkede CO2-kvotesystem mellem 2021-2030. »Ord er sølv, handling er guld. I dag tager vi et afgørende skridt på vejen mod at indarbejde EUs målsætning om at reducere CO2-emissionerne med mindst 40 procent inden 2030 i lovgivningen,« udtaler Miguel Arias Cañetes i forbindelse med præsentationen af pakken. Men specielt det sidstenævnte tiltag, begrænsninger af kvoter, har mødt modstand blandt industriorganisationer i Europa. Flere af dem udtaler til internationale medier, at man ved at trække flere kvoter ud af markedet vil forringe konkurrencesituationen for de europæiske selskaber med dertilhørende udflytning af arbejdspladser. På den anden side er den europæiske organisation for vindkraft, EWEA, skeptiske over for kommissionens tiltag, som ikke mener, at kommissionens forslag strækker sig langt nok. I Danmark er den centrale organisation for energiproducenter, Dansk Energi, overordnet positive over for kommissionens tiltag »Kommissionens pakke er ikke noget quick fix, men en mangebenet strategi. Kommissionen peger rigtigt på, at der skal ske en øget elektrificering for at sikre en efterspørgsel, der genererer investeringer. Vi skal have et løft i CO2-kvoteprisen, og vi skal sikre et større og stærkere marked. Det kan til sammen løfte værdien af den vedvarende energi,« siger vicedirektør hos Dansk Energi, Anders Stouge.",
        "metadata": {
            "source": "https://www.berlingske.dk/business/eu-kommissionen-lancerer-stor-energipakke",
            "image_url": "https://berlingske.bmcdn.dk/media/cache/resolve/image_x_large/image/21/214170/9822141-mac.jpg",
            "publication_time": "Onsdag d. 15. juli 2015, kl. 14.45",
            "author": "Michael Korsgaard Nielsen",
            "related_links": [],
            "attachments": []
        }
    }
}