{
    "version": "1.0",
    "document": {
        "id": "https://www_berlingske_dk/litteratur/5-stjerner-vi-danskere-kan-vaere-raevestolte-over-at-have-marstrand",
        "title": "5 stjerner: Vi danskere kan være rævestolte over at have Marstrand-Jørgensen til at formidle vores historie",
        "content": "Otte Læsø-kvinder og en hunræv deles om både hovedrollen og den fattige jord på øens yderste klit iAnne Lise Marstrand-Jørgensens nye roman, »Ræveår«. Mens kvinderne slås med at tvinge blege kål og ærter op af østklittens usle sandjord, vokser fortællingen vildt og frodigt fra første kapitel. Og det er tydeligt, at Marstrand-Jørgensen, som vanligt, har gødet sin fantasi med grundig research. Om de otte kvinder er baseret på virkelige skikkelser, ved jeg ikke. Men i hvert fald oplever man gennem deres øjne virkelige historiske begivenheder, som linjeskibet Printz Friderichs forlis i 1780, hvor 600 strandede sømænd skulle indlogeres på Læsø med alt, hvad derpå følger af uægte børn og veneriske sygdomme. Endnu mere fængende er dog Marstrand-Jørgensens indlevende og detaljerige formidling af hovedpersonernes jernhårde slid med at forvandle de tilgængelige ressourcer (primært tang) til livets fornødenheder (tanggødning, tanghakkelse, tangtag, tangmadras). Husførelse har slugt svimlende mange af vores formødres timer, men har manifesteret sig i forsvindende lidt litteratur. I »Ræveår« får de djærve kvinders slid med alt fra bagning til tagtækning lov at fylde proportionalt. Kvinderne kører øens liv og landbrug alene, mens deres mænd er på langfart. Og som om dét ikke var hårdt nok, er de også mere eller mindre kronisk barslende, idet der forventes en masse tango for to på tangmadrasserne, når fatter endelig er hjemme og vende ved juletid. »Ræveår« er et frilands- og sprogmuseum på 423 sider, hvilket jeg mener i allerbedste forstand, for formidlingen kunne ikke gøres bedre!Fold sammenLæs mereFoto: Gyldendal. Forfatterens afgrundsdybe respekt for de historiske økvinders rå væren skinner stærkt igennem og smitter øjeblikkeligt. Som en ekstra luksus a la flynderskind i kaffen (det fif må I selv læse op på i bogen) får læseren serveret myriader af vidunderligt knudrede uddøde fagudtryk; for at forarbejde hør må man for eksempel først »ruske, vejre, knevle, rødne, bryde, skætte, hegle« – og det dækker vel at mærke kun den del af processen, der går forud for spinderi, farvning og vævning. »Ræveår« er et frilands- og sprogmuseum på 423 sider, hvilket jeg mener i allerbedste forstand, for formidlingen kunne ikke gøres bedre! Tror man efter al min fablen om landbrug og håndarbejde, at livet på romanens ø er monotont, kan man tro om. For det første ligger døden konstant på lur i skiftende forklædninger – drukning, hunger, forfrysning, barselsfeber, sot – mens kvinderne knokler sig gennem året. For det andet udspiller der sig et knugende ondt plot i skyggerne, for hvem har efterladt et forkrøblet spædbarnslig ude ved rævegraven, og hvorfor vil ræven ikke spise det? Hvorfor efterlader dyret makabre gaver til nogle kvinder, mens det hårdnakket forfølger andres høns? En ting er sikkert: Der er basis for en panisk satanisk paranoia, og snart skaber heksemistanker en splid mellem kvinderne, som de virkelig ikke har råd til. Hvor dramatisk det end går for sig, skjuler kvinderne deres følelser lige så ihærdigt som de uægteskabelige graviditeter. Men den måske forheksede hunræv kommer heldigvis til orde på lige pote med resten af romankollektivet. Ræven har gennemskuet alles ugerninger og intriger og sladrer til læseren i et råt, kryptisk og poetisk rævesprog, der simpelthen er rovfedt. Hør blot, hvordan den røde drømmer profetisk, mens en af øens kvinder ligger på sit yderste i barselsfeber: »Kvinden står dybt inde i sin drøm og holder ungen frem som et neg. Mørket trænger gennem barnet, et lille spøgelse, levende endnu. Ræven åbner gabet, smasker sig ind i søvn igen, suger dem nærmere, snuser til barnet af korn og strå, kolde moderbryster, en tåge, en finregn, dybt ned i lungerne, ind i kroppens forede skrin. I samme øjeblik vil de, som våger ved den nybagte kvinde, fornemme det: at livet slipper endnu et nøk. Og de vil holde fast om hende, stryge hende over huden, håret. Men hun vil sive fra dem alligevel, usynlig mellem travle hænder, drive ud over heden. Herud, for her vil hun hvile sin kind mod den røde pels, hviske, som mødre hvisker: ’Rovdyr, min datter er lavet af korn.’« Folkloristisk spøgelseshistorie, almueroman og sprogekvilibrisme i ét – vi danskere kan være rævestolte over at have en forfatter som Marstrand-Jørgensen til at formidle vores historie! Ræveår Forfatter: Anne Lise Marstrand-JørgensenSider: 423Pris: 329,95 kronerForlag: Gyldendal",
        "metadata": {
            "source": "https://www.berlingske.dk/litteratur/5-stjerner-vi-danskere-kan-vaere-raevestolte-over-at-have-marstrand",
            "image_url": null,
            "publication_time": "Torsdag d. 31. oktober 2024, kl. 16.57",
            "author": null,
            "related_links": [],
            "attachments": []
        }
    }
}