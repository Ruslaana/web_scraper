{
    "version": "1.0",
    "document": {
        "id": "https://www_berlingske_dk/virksomheder/ladbrokes-taet-paa-stor-britisk-bettingfusion",
        "title": "Ladbrokes tæt på stor britisk bettingfusion",
        "content": "Selskabet vil efter fusionen komme til at hedde Ladbrokes Coral og vil dermed være Storbritanniens største bettingfirma målt på butikker. Det skriver Bloomberg News. Den årlige omsætning i selskabet vurderes at blive 2,1 mia. pund, meddelte Ladbrokes i en meddelelse fredag i forbindelse med fusionen. Ladbrokes vil udstede nye aktier til de private aktionærer i Gala Coral Group, som vil repræsentere 48,25 pct. i det nye selskab. Herefter vil Ladbrokes' investorer eje de tilbageværende 51,75 pct. af det nye selskab.  Ladbrokes udsteder desuden 93 mio. nye aktier, hvilket svarer til 10 pct. af selskabets samlede aktiekapital, for at finansiere opkøbet. Ladbrokes og Gala Coral er henholdsvis nummer to og tre på listen over de største bettingfirmaer med fysiske butikker i England. Det er et marked, som oplever meget hård konkurrence fra internettet. Efter fusionen vil Ladbrokes Coral sidde på omkring 45 pct. af det 3,1 mia. pund store fysiske spillemarked i Storbritannien, og dermed vil det nye selskab overgå William Hills markedsandel på 26 pct. Ladbrokes nuværende administrerende direktør Jim Mullen vil blive topchef i det nye selskab. Efter nyheden falder Ladbrokes 2,2 pct. til 125,50 pence på børsen i London.",
        "metadata": {
            "source": "https://www.berlingske.dk/virksomheder/ladbrokes-taet-paa-stor-britisk-bettingfusion",
            "image_url": "https://berlingske.bmcdn.dk/media/cache/resolve/image_x_large/image/30/304543/9937856-ladbrokes.jpg",
            "publication_time": "Fredag d. 24. juli 2015, kl. 11.08",
            "author": null,
            "related_links": [],
            "attachments": []
        }
    }
}