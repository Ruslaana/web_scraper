{
    "version": "1.0",
    "document": {
        "id": "https://www_berlingske_dk/kultur/udgiver-traekker-stikket-det-er-et-stykke-dansk-magasinhistorie-der-slutter",
        "title": "Udgiver trækker stikket – »Det er et stykke dansk magasinhistorie, der slutter«",
        "content": "En institution i dansk mode- og magasinjournalistik bliver snart fortid. Aller Media nedlægger Modemagasinet IN efter 35 år. Det skriver Aller Media i enpressemeddelelse. IN har stået for solid journalistik til et reflekteret mode- og kulturinteresseret publikum, siger modeforsker Maria Mackinney-Valentin, der er lektor på Det Kongelige Akademi. »Det er et stykke dansk magasinhistorie, der slutter med lukningen af IN. Som mange andre magasinlæsere har INs målgruppe fået langt flere tilbud på hylderne gennem især sociale medier – og digitale oplevelser i det hele taget – og det har været for stor en udfordring. Modemagasiner lider især under tidsforskydningen. For hvis man allerede kan se modeshows live, mens de foregår i Paris eller Milano, kan modemagasiner hurtigt virke lidt uddaterede, allerede når de kommer på gaden. Det er et svært vilkår for printmedier, som vi stadig mangler at se den optimale løsning på. IN slog et slag for den seriøse magasinjournalistik, og det kommer vi til at savne,« siger Maria Mackinney-Valentin til Berlingske. Sådan så moden ud ifølge IN i 2006.Fold sammenLæs mere As Øland er kreativ chef i brancheforeningen Dansk Mode og Textil. Hun siger, at det efter den fuldstændige forvandling af modemagasinbranchen de seneste 10-20 år tilsyneladende har været svært for IN at finde sin niche. »Efter de nyere magasiner Elle, Costume og Eurowoman kom til, skulle IN pludselig ramme den mere modne kvinde, men det skulle også være ungt, smart og intellektuelt. Jeg tror, det har været en kamp at finde trofaste læsere til, desværre,« siger As Øland. Derudover bliver det sværere og sværere for printmodemedier generelt at finde annoncører, fordi de ofte hurtigere og nemmere kan få samme reklame ved for eksempel at betale en kendt person for at tage tøjet på på Instagram, siger Øland. »Da jeg for 15 år siden var moderedaktør på Eurowoman, var det jo en fest – der var ikke grænser for, hvor mange annoncer, vi kunne få. Så hele den del af modemagasinforretningen skal jo tænkes om,« siger kreativ chef As Øland.Fold sammenLæs mereFoto: Pressefoto/Dansk Mode og Textil. Lukningen af IN skyldes en såkaldt porteføljeanalyse af Aller Medias udgivelser, som viste, at Modemagasinet IN manglede en berettigelse på markedet, forklarer Cecilie Ingdal, der er mediechef på Aller Trend, som er fagredaktionen bag Elle, Dossier, Vi Unge og IN, tilFinans. »Vi kunne også se, det blev lidt klemt og glemt mellem to af vores andre store produkter: Modemagasinet Elle, hvor vi også gennem det seneste år har skiftet profil og er blevet langt mere agendasættende og har taget en stemme i debatten – hvilket også har været INs metier – og så Dossier. Dossier startede vi for fem år siden med stærkt fokus som et journalistisk produkt målrettet til mænd. Vi har så gennem årene så arbejdet mere mod, at det ikke skulle være rettet mod ét køn, men i stedet være et såkaldt interviewmagasin om talent, som henvender sig til både mænd og kvinder,« siger Cecilie Ingdal til mediet. IN havde de seneste ni måneder med chefredaktør Christina Zemanova ved roret været i gang med en omfattende relancering, men hun bliver i stedet chefredaktør på Dossier, som ifølge As Øland er det bedste bud på en Euroman-konkurrent, der har været længe. Jaqueline Friis-Mikkelsen har siden 1998 været direktør i Unique Models. Billedet er fra 2011, hvor hun var dommer i tv-programmet »Topmodel«.Fold sammenLæs mereFoto: Bjarke Bo Olsen. Jaqueline Friis-Mikkelsen, der er administrerende direktør i Unique Models, kommer til at savne det nye IN, som hun de seneste måneder har nydt at læse, siger hun til Berlingske. »De seneste to numre har været sindssygt gode, med fantastiske interviews og med forfattere og kunstnere – jeg synes, der for en gangs skyld nu var et blad, der turde tage en vinkel og gøre noget andet end den traditionelt overfladiske såkaldte »damebladsjournalistik«. Så jeg synes, det er ærgerligt, at det nu lukker. Jeg håber, at de vil videreføre de samme gode takter i Dossier. Det er fint, at Dossier nu ikke kun er målrettet ét køn – det tror jeg, tiden er løbet fra,« siger Jacqueline Friis-Mikkelsen og tilføjer, at magasiner generelt har det svært i konkurrence med digitale tilbud. Den sidste udgave af Modemagasinet IN udkommer 5. august.",
        "metadata": {
            "source": "https://www.berlingske.dk/kultur/udgiver-traekker-stikket-det-er-et-stykke-dansk-magasinhistorie-der-slutter",
            "image_url": "https://berlingske.bmcdn.dk/media/cache/resolve/image_x_large/image/144/1443074/23801114-france-culture-fashion-chanel-exhibition.jpg",
            "publication_time": "Fredag d. 09. juli 2021, kl. 15.11",
            "author": "Joachim Talbro Paulsen",
            "related_links": [],
            "attachments": []
        }
    }
}