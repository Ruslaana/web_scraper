{
    "version": "1.0",
    "document": {
        "id": "https://www_berlingske_dk/business/krise-udloeser-konkurs-modemaerket-esprit-lukker-i-danmark",
        "title": "Krise udløser konkurs. Modemærket Esprit lukker i Danmark",
        "content": "Esprit har i flere år været et økonomisk klemt modemærke. Det var ellers planen, at topchef Anders Kristiansen skulleløfte modevirksomhedentilbage i bevidstheden hos forbrugerne, da han overtog faklen i 2018. Men mærket er nu i så stor krise, at ikke bare en del af dets europæiske aktiviteter lukker ned. Koncernens danske selskab er nu gået konkurs og vil dermed ikke længere kunne findes i stormagasinet Illum,skriver Finans. Det begyndte alt sammen i USA i 1968, da en mand ved navn Doug Tompkins mødte en kvinde ved navn Susie Russel. Tre måneder senere blev de gift, og fem år senere etablerede de i fællesskab mærket Esprit. For bare en måned siden meddelte Esprit Europe, der har hovedsæde i Tyskland, at selskabet ikke havde mulighed for at betale kreditorerne det beløb, det skylder dem. Derfor var det nødt til at begære den europæiske forretning konkurs,skriver Reuters. Men det er ikke første gang, Esprit ender i økonomisk uvejr. Som så mange andre virksomheder tog coronanedlukningen også hårdt på Esprit. Selskabet måtte skære i mange af sine aktiviteter og lukke mange af butikkerne. Det indebar, at entredjedel af de ansatte blev afskediget, og 100 butikkerpå globalt plan måtte lukke. På selskabets egen hjemmeside skriver ledelsen i forbindelse med årsregnskabet for 2023, at det første kvartal af perioden var negativt påvirket af »udfordrende globale økonomiske forhold og den igangværende konflikt i Ukraine, som havde en væsentlig indflydelse på forbrugernes stemning ikke kun i Tyskland, men i hele Europa«. Men i efteråret 2023 prøvede Esprit så en ny strategi. Illum i København skulle blive starten på en ny epoke, hvor der atter skulle sættes gang i salget. Sådan blev det ikke. Et år efter er butikken lukket, og på Illums hjemmeside figurerer Esprit nu ikke længere på listen over butikker med damemode. På Esprits egen hjemmeside står der således: »Vi er i øjeblikket ikke i stand til at behandle nye ordrer, og vores webshop vil forblive lukket indtil videre. Vi håber snart at være til rådighed for dig igen. Hvis du har spørgsmål eller bekymringer, er du velkommen til at kontakte os.« Ifølge Finans fremgår det af Statstidende, at selskabet Esprit De Corp. Danmark A/S er taget under konkursbehandling. Siden 1993 har det selskab, der står bag Esprit Global, været børsnoteret på Hong Kong Stock Exchange.",
        "metadata": {
            "source": "https://www.berlingske.dk/business/krise-udloeser-konkurs-modemaerket-esprit-lukker-i-danmark",
            "image_url": "https://berlingske.bmcdn.dk/media/cache/resolve/image_x_large/image/180/1808531/24733663-modmrket-esprit-er-get-konkurs-i-danmark-det-ko.jpg",
            "publication_time": "Fredag d. 21. juni 2024, kl. 13.23",
            "author": "Theresa Thrue Heiredal",
            "related_links": [],
            "attachments": []
        }
    }
}