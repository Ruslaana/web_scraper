{
    "version": "1.0",
    "document": {
        "id": "https://www_berlingske_dk/sport/real-madrid-henter-brasiliansk-stortalent",
        "title": "Real Madrid henter brasiliansk stortalent",
        "content": "Real Madrid fortsætter med at ruste op til fremtiden. Først hentede man norske Martin Ødegaard, og nu har den spanske klub købt det brasilianske stortalent Lucas Silva. Den 21-årige midtbanespiller kommer til fra den brasilianske klub Cruzeiro, og han menes at have kostet Real Madrid 14 millioner euro (ca. 104 mio. kr., red.) Han har underskrevet en kontrakt frem til sommeren 2020. Real Madrid skriver på sin hjemmeside, at spilleren vil blive præsenteret på Santiago Bernabeu på mandag, efter han har gennemgået sit lægetjek. Lucas Silva spiller på den centrale midtbane, og han har indtil nu repræsenteret Brasiliens U21-landshold fire gange med et enkelt mål til følge. Han har været i Cruzeiro, siden han var 14 år, og han har været en del af førsteholdstruppen siden 2012. Her har han opnået 58 ligakampe og scoret tre mål.",
        "metadata": {
            "source": "https://www.berlingske.dk/sport/real-madrid-henter-brasiliansk-stortalent",
            "image_url": "https://berlingske.bmcdn.dk/media/cache/resolve/image_x_large/image/73/733411/8209350-sdfsdfs.jpeg",
            "publication_time": "Fredag d. 23. januar 2015, kl. 23.00",
            "author": null,
            "related_links": [],
            "attachments": []
        }
    }
}