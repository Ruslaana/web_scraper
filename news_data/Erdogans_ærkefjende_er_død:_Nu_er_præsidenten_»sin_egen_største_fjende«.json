{
    "version": "1.0",
    "document": {
        "id": "https://www_berlingske_dk/internationalt/erdogans-aerkefjende-er-doed-nu-er-praesidenten-sin-egen-stoerste",
        "title": "Erdogans ærkefjende er død: Nu er præsidenten »sin egen største fjende«",
        "content": "Den islamiske prædikant og tidligere imam Fethullah Gülen var præsident Recep Erdogans erklærede ærkefjende. De begyndte ellers som venner i tyrkisk politik, men sidenhen blev Gülen selve ansigtet på modstanden mod Erdogan. Søndag døde han i en alder af 83 år. Således døde også personen, som var det tætteste den magtfulde præsident kom på en egentlig politisk modstander med indflydelse. Gülens magt og betydning er imidlertid de senere år svundet ind i en sådan grad, at hans død »næppe får den store betydning«. I dag er Erdogan i stedet blevet »sin egen største fjende«, vurderer Berlingskes korrespondent i Mellemøsten, Gunnar Willum. En tårnhøj inflation og »økonomisk misrøgt« efter et opsving har gjort Erdogan yderst upopulær. »Det der var hans stærkeste kort, er blevet hans svageste kort,« siger Gunnar Willum. Men Gülens død markerer alligevel et farvel til den mest ihærdige modstand mod Erdogan. Han har lagt navn til Gülen-bevægelsen, hvis indflydelse tidligere var enorm i Tyrkiet. Bevægelsen er inspireret af Gülens tanker, der tager afstand for en politisk radikal fortolkning af islam – det står i dag i kontrast til Erdogans syn. Gülen-bevægelsen hjalp i 00erne Erdogan med at cementere sin magt. Via dets udbredte netværk med folk i landets skoler, universiteter, efterretningstjenester og politiet fik det renset ud i statsparettet, så vestligtsindede embedsfolk og offentligt ansatte blev udskiftet. Men venskabet og samarbejdet sluttede, da Erdogan og hans søn var genstand for en større korruptionsskandale. Det blev lækket, hvordan de havde stjålet for ufatelige store summer. Efterfølgende gik Gülen og dets folk ud og støttede op om korruptionsanklagerne. »Erdogan så det som, at Gülen stod bag anklagerne. Så i 2013 begyndte en støre udrensning, hvor tusindvis af Gülen-støtter blev fjernet fra deres post,« forklarer Gunnar Willum. I 2016 fandt så et militærkup sted, som præsidenten har givet Gülen og hans folk skylden for. Det medførte at Erdogan nu ikke længere kun gik efter topfolk. Nu blev titusindvis af dets sympatisøerer udskiftet, og Erdogan gik »systematisk« efter at få afviklet bevægelsen i Tyrkiet. Siden er dens indflydelse dalet internationalt. »De blev simpelthen bare knust. Bevægelsen blev erklæret for en terrororganisation. Alle der havde noget med den at gøre blev smidt i fængsel, hvis ikke de nåede at flygte ud af landet. Efter kuppet mistede bevægelsen sin sidste tilhængere i Tyrkiet,« forklarer Berlingskes korrespondent. FAKTAKupforsøgetEt kupforsøg i Tyrkiet fandt sted mellem 15. og 16. juli i 2016.Fly tilhørende militæret fløj ind over hovedstaden Ankara og forsøgte at vælte Erdogan og hans regering. Kuppet blev dog afværget i løbet af få timer.265 blev meldt dræbt, og flere tusind militærfolk, dommere og anklagere blev tilbageholdt eller eftersøgt.Erdogan udpegede hurtigt Fethullah Gülen som hjernen bag, og siden er tusindvis af Gülen-støtter blevet anholdt og fjernet fra deres stillinger i Tyrkiet.Gülen afviser selv anklagerne om medvirken i kupforsøget.FOLD UD Et kupforsøg i Tyrkiet fandt sted mellem 15. og 16. juli i 2016. Fly tilhørende militæret fløj ind over hovedstaden Ankara og forsøgte at vælte Erdogan og hans regering. Kuppet blev dog afværget i løbet af få timer. 265 blev meldt dræbt, og flere tusind militærfolk, dommere og anklagere blev tilbageholdt eller eftersøgt. Erdogan udpegede hurtigt Fethullah Gülen som hjernen bag, og siden er tusindvis af Gülen-støtter blevet anholdt og fjernet fra deres stillinger i Tyrkiet. Gülen afviser selv anklagerne om medvirken i kupforsøget. Fethullah Gülen, der blev en fremtrædende prædikant op gennem 1960erne,  har levet i eksil i USA siden 1999. Tyrkiet har flere gange forsøgt at få ham udleveret Gülen og hans støtter står for en såkaldt hanafitisk udgave af islam, der lægger vægt på dialog med andre religioner og accepterer et videnskabeligt verdensbillede og flerpartidemokrati. I Danmark er 14 navngivne friskoler blevet kædet sammen med Gülen-bevægelsen. Erdogan har beskyldt Gülen for at ville etablere en alternativ tyrkisk stat gennem et netværk af skoler, som Gülen og hans støtter driver flere steder i verden. Hvor efterlader hans død det af Gülen-bevægelsen, der er tilbage i dag? »Det er et slag for dem. Han er den symbolske figur for bevægelsen. Så længe Erdogan er ved magten, vil det være svært for dem at vende retur. Internationalt er den forsat til stede med blandt skoler i Danmark, men i Tyrkiet har den mistet sin magt og står i dag uden indflydelse,« svarer Gunnar Willum. Og når Erdogan en dag ikke længere er her? »Så kan det godt være, at de ser en ny lejlighed. Men indtil nu er de gået fra at være en organisation inde i statsappratet – og oven i købet i en alliance med Erdogan – til at være en eksil organisation, som er uden for indflydelse.«",
        "metadata": {
            "source": "https://www.berlingske.dk/internationalt/erdogans-aerkefjende-er-doed-nu-er-praesidenten-sin-egen-stoerste",
            "image_url": "https://berlingske.bmcdn.dk/media/cache/resolve/image_x_large/image/184/1848850/24816726-file-photo-us-based-cleric-fethullah-gulen-at-h.jpg",
            "publication_time": "Mandag d. 21. oktober 2024, kl. 15.51",
            "author": "Kalinka Aaman Agger",
            "related_links": [],
            "attachments": []
        }
    }
}