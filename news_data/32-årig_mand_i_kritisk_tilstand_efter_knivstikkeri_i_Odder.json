{
    "version": "1.0",
    "document": {
        "id": "https://www_berlingske_dk/indland/32-aarig-mand-i-kritisk-tilstand-efter-knivstikkeri-i-odder",
        "title": "32-årig mand i kritisk tilstand efter knivstikkeri i Odder",
        "content": "En 32-årig mand er i kritisk tilstand efter et knivstikkeri i forbindelse med et slagsmål på Rosensgade i Odder natten til lørdag. Det oplyser vagtchef ved Østjyllands Politi Peter Andersen lørdag formiddag. »Klokken 03.33 får vi en anmeldelse om slagsmål. Det viser sig, at en mand er blevet stukket med en kniv flere gange i forbindelse med et slagsmål, hvor der var flere involverede,« siger han til Ritzau. Den 32-årige mand er fra lokalområdet, oplyser han. Tidligt lørdag morgen omtalte Østjyllands Politi knivstikkeriet som en hændelse og ville endnu ikke fortælle, hvad anmeldelsen handlede om. »Vi opfordrer borgerne i området til at respektere vores afspærring og følge vores anvisninger,« sagde vagtchefen tidligt lørdag morgen. Vagtchefen oplyser lørdag formiddag, at politiet fortsat arbejder i området for knivstikkeriet og vil gøre det i »nogle timer endnu«. Politiet opfordrer i et opslag på det sociale medie X, der tidligere er kendt som Twitter, vidner til hændelsen om at kontakt politiet. /ritzau/ ",
        "metadata": {
            "source": "https://www.berlingske.dk/indland/32-aarig-mand-i-kritisk-tilstand-efter-knivstikkeri-i-odder",
            "image_url": "https://berlingske.bmcdn.dk/media/cache/resolve/image_x_large/image/170/1701947/24492567-fields-sagen-begynder-i-kbenh.jpeg",
            "publication_time": "Lørdag d. 05. august 2023, kl. 07.09",
            "author": null,
            "related_links": [],
            "attachments": []
        }
    }
}