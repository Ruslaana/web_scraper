{
    "version": "1.0",
    "document": {
        "id": "https://www_berlingske_dk/kultur/helvede-er-at-vende-hjem",
        "title": "Helvede er at vende hjem",
        "content": "FILM. »Velsign min hjemkomst, kære Gud«, siger Yusif i en af de første scener i den brutalt bevægende »Al Medina«, hvor han netop er ankommet til en by i Mellemøsten. Han er født i Danmark, men hører til her, og det gør hans gravide hustru også.  Det tror han i hvert fald, indtil det – allerede på førstedagen – går helt galt: Ved et uheld slår Yusif en tiggerdreng ihjel og kastes i fængsel, og det kan hans hustru, der taber barnet efter tumulten med tiggerne, ikke håndtere og rejser hjem. Yusif er nu alene, rippet for alt, og ender i byens afsindigt afstumpede underverden i jagten på penge til rejsen hjem til Danmark.  Omar Shargawi – der debuterede med den ligeledes voldsomme »Gå med fred, Jamil« – spiller selv den Job-lignende Yusif og gør det med gusten hud, blodskudte øjne og en stor, sammentrængt sorg. Og langs den underliggende diskussion om Guds og menneskets godhed eller ondskab løber en anden om at blive fforrådt af sine drømme«, som en siger et sted i filmen, der nok dyrker en betonhård realisme, men er et drama af bibelske dimensioner. Eller koranske, om man vil.  Jeppe Krogsgaard Christensen Hvad: »Al Medina«. Hvem: Instruktør: Omar Shargawi. Medvirkende: Omar Shargawi, Sara Hjort Ditlevsen. Hvor: Premiere over hele landet torsdag..",
        "metadata": {
            "source": "https://www.berlingske.dk/kultur/helvede-er-at-vende-hjem",
            "image_url": "https://berlingske.bmcdn.dk/media/cache/resolve/image_x_large/image/45/457022/13363698-19kulkultur-132739jpg.jpeg",
            "publication_time": "Onsdag d. 18. maj 2016, kl. 22.30",
            "author": "Jeppe Krogsgaard Christensen",
            "related_links": [],
            "attachments": []
        }
    }
}