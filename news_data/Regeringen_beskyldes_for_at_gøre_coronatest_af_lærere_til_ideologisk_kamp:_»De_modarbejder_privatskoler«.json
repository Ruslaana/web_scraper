{
    "version": "1.0",
    "document": {
        "id": "https://www_berlingske_dk/politik/regeringen-beskyldes-for-at-goere-coronatest-af-laerere-til-ideologisk",
        "title": "Regeringen beskyldes for at gøre coronatest af lærere til ideologisk kamp: »De modarbejder privatskoler«",
        "content": "Landets fri- og privatskoler skal selv stå for at udpege folk til at coronateste deres personale, mens Kommunernes Landsforening klarer opgaven for de offentlige folkeskoler. Det har mødt stor kritik fra bådefri- og privatskoleforeninger, mens også et politisk flertal bestående af blå blok og De Radikale har indkaldt sundhedsminister Magnus Heunicke (S) og undervisningsminister Pernille Rosenkrantz-Theil (S) i samråd om problemstillingen. Venstre og De Konservative er forundrede over, at Socialdemokratiet angiveligt gør det til en ideologisk strid at sikre, at der i tilstrækkelig grad bliver testet for coronavirus blandt personalet på alle landets skoler. »Vi ved fra regeringens politik, at de ønsker at sænkekoblingsprocentenog dermed lukke en række af de frie skoler i Danmark. Det er en legitim diskussion, som vi har haft længe. Men vi tænker ikke, at vi står i en situation lige nu, hvor den ideologiske diskussion skal prioriteres over at få brudt smittekæder,« siger Venstres undervisningsordfører, Ellen Trane Nørby. Koblingsprocenten er et statstilskud til fri- og privatskoler svarende til en procentandel af udgiften til folkeskolerne. Den har siden 1995 ligget på omkring 75 procent. »Socialdemokratiet forsøger ved enhver lejlighed at modarbejde og trykke de frie og private skoler, som bare bliver sat til at klare sig selv. Men i kampen mod coronavirus er tiden da ikke inde til ideologiske slagsmål,« siger Mai Mercado, der er undervisningsordfører for De Konservative. Kommunernes Landsforening (KL) afviste kritikken, da netmedietSkolemonitorførste gang beskrev forskelsbehandlingen, og svarede, at det var et anliggende for Børne- og Undervisningsministeriet. Men her har ministeren Pernille Rosenkrantz-Theil også sendt ansvaret videre, denne gang til Sundhedsministeriet og Magnus Heunicke, som endnu ikke har kommenteret sagen. Ellen Trane Nørby er imidlertid ikke interesseret i, hvor ansvaret ligger. Hun ønsker blot problemet løst: »For os handler det om at få bekæmpet coronavirus og stoppet smittekæder, for den skelner ikke mellem, om det er en friskole eller en folkeskole. Derfor forstår vi ikke, hvorfor regeringen ikke bare kommer i arbejdstøjet og løser problemet,« siger hun. Ellen Trane Nørby og Mai Mercado fortæller om et møde med undervisningsministeren, som afviste at have noget at gøre med test af personale på fri- og privatskoler. Og det forarger den konservative sundhedsordfører. »Jeg vil gerne have en minister, der kæmper for sit område. Hvis det ikke er hendes direkte ansvar, så bør hun stadig tage affære og vise lidt interesse og engagement for sagen og sige, at selvfølgelig skal lærere ikke stå og teste hinanden i en i forvejen presset hverdag, fordi de er privat ansatte,« siger Mai Mercado og spørger: »Hvorfor skal det være mere trygt at være offentligt ansat lærer?« Ifølge KL handler problemet om, at kommunerne ikke har lovhjemmel til at teste personalet på fri- og privatskoler, som i stedet hører under staten. Men regeringen har altså ikke gjort yderligere ved problemet, hvorfor et flertal nu har kaldt både Pernille Rosenkratz-Theil og Magnus Heunicke i samråd. Og her forventer Ellen Trane Nørby, at man tager problemet seriøst. Ellers agter Venstre at fremsætte et beslutningsforslag udenom regeringen. »Vi mener, det er naturligt, at regeringen løser problemet og giver kommunerne mulighed for også at teste personale på fri- og privatskoler. Hvis det handler om en bekendtgørelse, kan de løse det selv, og hvis det kræver lovhjemmel, så er der efter mit indtryk et bredt flertal i Folketinget, der gerne vil løse problemet i fællesskab,« siger hun. Kommunernes Landsforening har torsdag aften udsendten pressemeddelse, hvor de oplyser, at Sundhedsministeriet har afklaret hjemmelsgrundlaget, så fri- og privatskoler kan indgå samarbejde med kommunerne om test af personalet.",
        "metadata": {
            "source": "https://www.berlingske.dk/politik/regeringen-beskyldes-for-at-goere-coronatest-af-laerere-til-ideologisk",
            "image_url": "https://berlingske.bmcdn.dk/media/cache/resolve/image_x_large/image/138/1388223/23661868-.jpg",
            "publication_time": "Torsdag d. 11. februar 2021, kl. 17.10",
            "author": "Kalle Kehlet",
            "related_links": [],
            "attachments": []
        }
    }
}