{
    "version": "1.0",
    "document": {
        "id": "https://www_berlingske_dk/politik/troejborgs-doed-faar-borgmester-til-at-forlade-toppost",
        "title": "Trøjborgs død får borgmester til at forlade toppost",
        "content": "Det er frygten for at blive den næste borgmester eller toppolitiker, der falder om med hjertestop, der fik Haderslevs borgmester Jens Christian Gjesing (S) til at trække sig fra sin post i den magtfulde bestyrelse i Kommunernes Landsforening. Det skriver JydskeVestkysten. Efter at KL-formand Jan Trøjborg, 56 år, for nyligt døde, tog Gjesing sit liv op til genovervejelse med sin kone. Snakken endte med, at han dropper nogle af sine poster. - Det er et interessant arbejde at sidde med i KL’s bestyrelse. Du får informationer på et niveau, som du ellers ikke får, du er med til at træffe betydningsfulde beslutninger for det kommunale Danmark. Men det kræver altså meget energi, og det er mange hundrede sider til hvert møde, og det er hurtigt 15-20 ekstra møder om året som normalt ligger i København, siger han til JydskeVestkysten. Han forklarer, at han var »hårdt ramt« af og »rystet« over beskeden om Jan Trøjborgs død. - Efter en god snak med min kone fandt jeg ud af, at det behøvede jeg sådan set ikke, siger han om bestyrelsesarbejdet. Gjesing var tæt på Odenses tidligere borgmester Jan Boye (K), der sidste år døde som 49-årig efter en hjerneblødning. Gjesing og Boye sad begge i KLs internationale udvalg og rejste ofte sammen til Bruxelles. - Det er anden gang inden for et år, at mennesker, jeg har arbejdet tæt sammen med i KL-sammenhæng, gik hen og døde – og det var yngre menensker end mig, siger Jens Christian Gjesing, der er 62 år og erkender, at han ikke dyrker lige så meget motion som de to nu forhenværende politikere. Jens Christian Gjesing bliver dog i lokalpolitik og stiller også op til byrådsvalget i november næste år, skriver JydskeVestkysten.",
        "metadata": {
            "source": "https://www.berlingske.dk/politik/troejborgs-doed-faar-borgmester-til-at-forlade-toppost",
            "image_url": "https://berlingske.bmcdn.dk/media/cache/resolve/image_x_large/image/97/975272/5157518-haderslevs-borgmester-jens-christian-gjesing-s.jpg",
            "publication_time": "Tirsdag d. 15. maj 2012, kl. 09.09",
            "author": null,
            "related_links": [],
            "attachments": []
        }
    }
}