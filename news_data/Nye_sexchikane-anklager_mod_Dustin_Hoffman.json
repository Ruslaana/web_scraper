{
    "version": "1.0",
    "document": {
        "id": "https://www_berlingske_dk/kultur/nye-sexchikane-anklager-mod-dustin-hoffman",
        "title": "Nye sexchikane-anklager mod Dustin Hoffman",
        "content": "Den i dag 80-årige stjerneskuespiller Dustin Hoffman bliver nu mødt med flere anklager om upassende adfærd og deciderede sexovergreb, som skulle være sket mod to yngre kvinder for år tilbage. Det erfilmmagasinet Variety, som i dag bringer nye udsagn frem om skuespilleren, der i forvejen har flere anklager hængende over sig for at have misbrugt sin position som stjerne i Hollywood. Alle anklager drejer sig om episoder i perioden mellem 1973 og 1985. Det var i 1985, at den dengang 20-årige Melissa Kester mødte Dustin Hoffman i et musikstudie i Malibu nord for Los Angeles, hvor han udførte stemmearbejde til filmen »Ishtar«. Melissa Kesters kæreste kendte nogen i studiet, og under et af besøgene var kæresten ude hos lydfolkene, da den unge studine af Dustin Hoffman blev inviteret med ind i optagerummet.  De to havde talt sammen under et tidligere besøg, men nu tog Dustin Hoffman et solidt tag om hende og sang sin sang i en tæt omfavnelse med Melissa Kester, fortæller hun til Variety. »Det føltes lidt akavet, at han stod og krammede mig, mens han sang, men ha, ha, ha - det var jo for sjov, og min kæreste var her. Men så stak Dustin Hoffman fingrene ned i mine bukser og fingeren op i mig. Jeg stivnede: »Oh my God, hvad sker der?« Jeg var for rystet til at gøre noget, men det føltes som om, jeg var blevet voldtaget.« Melissa Kester fortalte aldrig noget til kæresten, men viderebragte episoden til en veninde et par år senere, hvilket veninden har bekræftet over for Variety.  I en anden og meget grundig beskrevet episode i filmbladet er det den dengang kun 16-årige Cori Thomas, der i 1980 mødte Dustin Hoffman gennem skuespillerens jævnaldrende datter, som efter en middag med Hoffman og hans datter, skal afhentes af sin mor på det hotel, skuespilleren bor på, mens han er ved at blive skilt fra sin hustru. Efter at Hoffmans datter er gået, og mens Cori Thomas venter på sin mor, går skuespilleren i bad og kommer ud af badet nøgen, sætter sig og beder den unge pige om fodmassage. »Jeg vidste ikke, hvad jeg skulle gøre. Jeg sagde nej og kiggede væk, mens han snakkede videre om, at han var nøgen. Heldigvis ringede telefonen, og min mor kom,« fortæller Cori Thomas til Variety.  Med de nye anklager mod Dustin Hoffman har nufem navngivne kvinder fortalt om overgreb fra skuespillerens side. Indledningsvis var det forfatteren Anna Graham Hunter, som fortalte om, hvordan hun som 17-årig i 1985 var udsat for en stadig strøm af seksuelle kommentarer, gramserier og krav om fodmassage, mens hun arbejdede som elev på en TV-udgave af »En sælgers død«, hvori Dustin Hoffman spillede hovedrollen. Dustin Hoffman har efterfølgende oplyst, at han ikke husker det eller hende, men at han er ked af, hvis han har bragt hende i en ubehagelig situation - det er ikke sådan, han er som person, idet han har den yderste respekt for kvinder. Efterfølgende er flere unge kvinder så stået frem med lignende beretninger fra årene omkring 1980. Dustin Hoffman har ikke ønsket at kommentere dem, men over for Variety kalder skuespillerens advokat dog beskyldningerne for »ærekrænkende falskheder«.",
        "metadata": {
            "source": "https://www.berlingske.dk/kultur/nye-sexchikane-anklager-mod-dustin-hoffman",
            "image_url": "https://berlingske.bmcdn.dk/media/cache/resolve/image_x_large/image/9/91287/19444831-filmfestival-cannesamfar-auction.jpg",
            "publication_time": "Fredag d. 15. december 2017, kl. 09.37",
            "author": "Ivar Carstensen",
            "related_links": [],
            "attachments": []
        }
    }
}