{
    "version": "1.0",
    "document": {
        "id": "https://www_berlingske_dk/virksomheder/rederier-goer-op-med-flere-hundrede-aar-gammel-tradition-det-er",
        "title": "Rederier gør op med flere hundrede år gammel tradition: »Det er begyndelsen på en ny æra for verdenshandlen«",
        "content": "De har måske eksisteret siden romerrigets tid. Det er i hvert fald ret sikkert, at fragtskibene havde dem ombord allerede i middelalderen. Men nu er det slut. En ny aftale mellem verdens ni største containerrederier – der sammen står for 80 procent af verdenshandel – skal afslutte en ældgammel metode, som stadig bliver brugt i dag. Det drejer sig om de fysiske papirer, som altid følger fragt – den såkaldte Bill of Lading. Processen er næsten lige så gammel som det at sejle, men nu er der endelige forandringer på vejefter årtiers diskussionom at gøre systemet nemmere og digitaliseret. Beslutningen er historisk, siger Thomas Bagge, der er administrerende direktør for DCSA, en organisation, som rederierne – herunder Mærsk – har skabt for at finde en løsning på industriens ældgamle problem. »Det er begyndelsen på en ny æra for verdenshandlen, hvor mere og mere vil gå over til at blive digitaliseret. Det vil fjerne en masse ineffektivitet,« siger Thomas Bagge. Mærsk er et af de ni rederier bag aftalen, som også tæller schweiziske MSC og franske CMA. De tre er verdens klart største containerrederier. »Det sender et virkelig stærkt signal fra de ni rederier om, at de alle sammen vil det. Det vil ikke bare skabe en bedre kundeoplevelse, men vil også være med at reducere omkostninger for alle parter og miljøpåvirkningen,« siger Thomas Bagge. Systemet med fragtpapirer, som indeholdt oplysninger om skibenes last, blev sandsynligvis allerede brugt i Romerriget, viser forskning, somhistorikere fra University of Johannesburgstår bag. Fra middelalderen bliver bill of lading-ordningen anvendt fast, og det tager for alvor tager fart i takt med, at den internationale handel vokser. Men systemet har også udviklet sig til at blive stadig mere kompliceret og har vist sig at være stadig mindre anvendeligt i den moderne verden. For eksempel kan der være op mod 200 forskellige personer involveret, når en container skal flyttes fra Asien til Europa. Det sker, når forskellige myndigheder og ansatte i rederierne har stemplet og godkendt de fysiske papirer. Da verden var ramt af coronapandemien, viste det sig at blive en hæmsko, fordi laster ikke kunne komme af skibene, når de fysiske dokumenter lå i en anden verdensdel. »Under coronapandemien kunne kunderne i nogle tilfælde ikke få deres last, fordi bill of lading blandt andet ikke kunne komme med et fly. Mange af de udfordringer har sat skub i denne udvikling, og der er ingen tvivl om, at coronapandemien har været med til at øge momentum i digitaliseringen,« siger Thomas Bagge. I 2021 blev der i alt udarbejdet 45 millioner fragtpapirer. Blot 1,2 procent af dem var digitale, fordi rederierne bruger mange forskellige digitale systemer. Den nye fælles digitale standard, der har fået navnet eBL, vil ifølge DCSA betyde, at tallet stiger til 50 procent i 2027, og fra 2030 vil alle fragtpapirer efter planen være digitale. I dag bliver op mod 20 procent af omkostningerne til fragt brugt på stempler, underskrifter, skriftlig kommunikation og alt muligt andet, som ikke har noget med selve transporten af varen at gøre. Mærsk har flere gange sagt, at en digitalisering i høj grad vil kunne fjerne de omkostninger. Og rederiets topchef, Vincent Clerc, er også tilfreds med den nye aftale. »Det er et vigtigt skridt mod at skabe en fælles digital standard i et af de mest udfordrede områder i shippingindustrien. En fuld digitaliseret bill of lading skaber en mere helstøbt kundeoplevelse. Behovet for digitalisering i logistik er presserende, og industrien bør fremskynde processen,« udtaler Vincent Clerc i en pressemeddelelse i forbindelse med offentliggørelsen af aftalen. Mærsk lancerede i 2018en ny digital platform, som blev kaldt TradeLens. Flere forskellige aktører fra hele verden gik med på platformen, der skulle fjerne en lang række af de overflødige omkostninger, som længe har plaget shippingbranchen. Meni december sidste årblev platformen opgivet, fordi det ikke lykkedes at få tilstrækkelig mange aktører i branchen til at acceptere TradeLens. Nu er der blevet enighed om en fælles digital standard, som også glæder danske Søren Toft, der er topchef i schweiziske MSC. »Jeg er glad for, at rederierne har taget dette skridt mod papirløs handel. Vores industri har et behov for at accelerere digitaliseringen for at gøre shipping mere effektivt, mere sikker og for at skabe en bedre oplevelse for vores kunder,« hedder det fra Søren Toft i en pressemeddelelse. Ud over Mærsk, MSC og CMA er de involverede rederier tyske Hapaq-Lloyd, japanske One, koreanske HMM, israelske ZIM og Evergreen og Yang Ming, der begge er fra Taiwan.",
        "metadata": {
            "source": "https://www.berlingske.dk/virksomheder/rederier-goer-op-med-flere-hundrede-aar-gammel-tradition-det-er",
            "image_url": "https://berlingske.bmcdn.dk/media/cache/resolve/image_x_large/image/164/1646641/24346782-.jpg",
            "publication_time": "Onsdag d. 15. februar 2023, kl. 13.00",
            "author": "Lasse Friis",
            "related_links": [],
            "attachments": []
        }
    }
}