{
    "version": "1.0",
    "document": {
        "id": "https://www_berlingske_dk/indland/groenlandsk-startup-sender-gletsjeris-til-eksklusive-cocktailbarer-i-dubai",
        "title": "Grønlandsk startup sender gletsjeris til eksklusive cocktailbarer i Dubai: »Miljøvenligt« og »af social værdi« mener medejeren",
        "content": "At drikke en cocktail på toppen af ​​en skyskraber i Dubai kan i sig selv virke luksuriøst, men det kan godt blive bedre og vildere, mener en grønlandsk iværksætter. Han har således startet en ny virksomhed, Arctic Ice, hvor han sender ældgammel gletsjeris fra grønlandske fjorde til eksklusive barer i de Forenede Arabiske Emirater. Det er den sidste ingrediens, der ifølge ham gør en Strawberry Diaiquri eller Espresso Martini til »den ultimative internationale oplevelse« midt i ørkenen. Det skriverThe Guardian. Brug af gletsjeris i drikkevarer er en almindelig praksis i Grønland, og gennem årene har flere iværksættere forsøgt at eksportere det – men uden held. Når Arctic Ice' medstifter, Malik V. Rasmussen lykkes med det, mener han, at det er fordi, »deres« is er blevet »komprimeret gennem årtusinder, er fuldstændig uden bobler og smelter langsommere end almindelig vand.« Og så er det ifølge virksomheden selv renere end det mineralvand, der normalt bruges i Dubais isterninger. Det er sågar »det reneste vand jorden,« skriver de på deres hjemmeside. Virksomheden blev lanceret i 2022. For nylig kunne de dermed sende de første 20 tons gletsjeris afsted mod Dubai. Det har medført en bølge af kritik og forargelse, som især er blevet fremlagt på sociale medier. Nogle kommentarer har ligefrem været på »grænsen til dødstrusler,« fortæller Malik V. Rasmussen, der er overrasket over modvinden. Selv argumenterer han for, at isen er »miljøvenlig« og »af social værdi.« Arctic Ice har en specialiseret båd med kran, som de sejler ind i Nuup Kangerlua, fjorden omkring Grønlands hovedstad, Nuuk, for at lede efter den rette is. Når den er fundet, fylder de på, indtil båden er fuld. Derefter læsser de af i en kølecontainer, som transporteres til Danmark. I Danmark bliver den ifølge Arctic Ice læsset på et andet skib, der tager det videre til Dubai. Den første fase af skibsfarten, fra Grønland til Danmark, hævder Arctic Ice at være af »lav kulstof-intensitet,« fordi de fleste kølecontainere, der forlader Grønland, ellers ville have været tomme, siger han. Arctic Ice har nu forpligtet sig til at blive fuldstændig CO₂-neutral, og når forsyningskæden er etableret og deres CO₂-fodaftryk er beregnet, vil alle overskydende emissioner blive kompenseret for. »At hjælpe Grønland i den grønne omstilling er faktisk det, jeg tror, ​​jeg er blevet bragt til denne verden for at gøre,« siger Malik V. Rasmussen til The Guardian. Hans primære mål er dog at skabe nye indtægtsmuligheder for Grønland, så de kan blive mere økonomisk og politisk uafhængig af Danmark, anerkender han. »I Grønland tjener vi alle vores penge på fisk og på turisme. Jeg har i lang tid ønsket at finde noget andet, som vi kan drage fordel af.«",
        "metadata": {
            "source": "https://www.berlingske.dk/indland/groenlandsk-startup-sender-gletsjeris-til-eksklusive-cocktailbarer-i-dubai",
            "image_url": "https://berlingske.bmcdn.dk/media/cache/resolve/image_x_large/image/175/1752458/24610642-christian-brndumscanpix.jpg",
            "publication_time": "Tirsdag d. 09. januar 2024, kl. 22.59",
            "author": "Sidsel Lyhne Jensen",
            "related_links": [],
            "attachments": []
        }
    }
}