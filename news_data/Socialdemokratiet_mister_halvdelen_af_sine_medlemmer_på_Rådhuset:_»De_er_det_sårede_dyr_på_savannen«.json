{
    "version": "1.0",
    "document": {
        "id": "https://www_berlingske_dk/indland/socialdemokratiet-mister-halvdelen-af-sine-medlemmer-paa-raadhuset-de-er",
        "title": "Socialdemokratiet mister halvdelen af sine medlemmer på Rådhuset: »De er det sårede dyr på savannen«",
        "content": "Det siger noget om tilstanden i Socialdemokratiet i København, at halvdelen af dem ikke vil være at finde på rådhuset efter valget til november. Som beskrevet iAltingethar halvdelen af gruppens ti medlemmer i Borgerrepræsentationen valgt at sige farvel. »Det er jo et kæmpe problem,« vurderer politisk kommentator Carsten Mai, som har været presserådgiver for tidligere overborgmester i København Jens Kramer Mikkelsen (S). »Socialdemokratiet står dårligt. De er det sårede dyr på savannen så at sige.« Blandt de politikere, der har valgt ikke at genopstille, er den nuværende overborgmester og mangeårige gruppeformand, Lars Weiss. Til Altinget siger han, at beslutningen intet har at gøre med den nye spidskandidat, Pernille Rosenkrantz-Theil. Dét på trods af, at hun på områder som det københavnske metrobyggeri og Lynetteholm har adskilt sig fra partiets hidtidige kurs. Fungerende overborgmester Lars Weiss (S) genopstiller ikke ved valget til november.Fold sammenLæs mereFoto: Thomas Traasdahl/Ritzau Scanpix. Derudover må partiet sige farvel til næstgruppeformand Marcus Vesterager samt Lea Friedberg, Sophie Seidenfaden og Henrik Appel. Der kan altid være individuelle årsager til, at folk stopper i politik, understreger Carsten Mai. Men tendensen er påfaldende. »Jeg ser det som et udtryk for, at Socialdemokratiet i København står i en meget alvorlig krise,« siger han – og påpeger, at partiet mistede syv mandater ved seneste valg i 2021. »Demålinger, vi indtil videre har set, tyder på, at de kan få et endnu ringere valg til november. Så uden at vurdere de enkelte medlemmers årsager til at holde op, så er det jo et udtryk for, at det ikke er så attraktivt at være socialdemokrat i København i øjeblikket.« Andre partier markerer sig til gengæld stærkt i målingerne. »Ikke mindst SF, som står til et virkelig stærkt valg, og Enhedslisten, som ser ud til at fastholde den massive opbakning, de allerede har blandt københavnerne,« siger Carsten Mai. »Det handler om ikke at rende ind i et politisk nederlag, som er mere eller mindre forudsigeligt, som det ser ud nu.« Næstgruppeformand Marcus Vesterager (S) fik næstflest personlige stemmer efter tidligere overborgmester Frank Jensen i 2017.Fold sammenLæs mereFoto: Kristian Djurhuus/Ritzau Scanpix. De medlemmer, der står tilbage, er efterladt i en knibe. Socialdemokratiet skal bruge dette valgår på at overbevise københavnerne om, at partiet, som har haft magten i 100 år, fortsat skal have den, siger Carsten Mai. »Til dét har de brug for folk med mediemæssig og politisk gennemslagskraft. Det er svært at være ny kandidat i København og så slå igennem med nogen mærkesager,« lyder analysen. »Det er klart, at det er rart at have rutinerede kræfter med – og folk, som efter valget er i stand til at forhandle S-politik igennem.« Til Altinget siger en af partiets tilbageværende politikere, Laura Rosenvinge, at partiet før har prøvet at miste størrelse og køre nye kandidater ind på samme tid: »Jeg er sikker på, at vi nok skal få indflydelse på Københavns Rådhus i den kommende periode, selvom det selvfølgelig ikke er optimalt at skulle sige farvel til så mange erfarne kolleger på én gang.« Det er ikke kun i København, at en række socialdemokrater vinker farvel til kommunalpolitik. Det samme har en række af partiets borgmestre allerede gjort I Aarhus, Aalborg, Herlev, Fredericia, Brøndby, Holstebro, Frederikshavn og Faaborg-Midtfyn er de socialdemokratiske borgmestre enten smuttet eller på vej ud. Pernille Rosenkrantz-Theil er ny spidskandidat til overborgmesterposten. I sommer overdrog hun social- og boligministeriet til tidligere overborgmester Sophie Hæstorp Andersen.Fold sammenLæs mereFoto: Niels Ahlmann Olesen/Berlingske. I København blev overborgmester Sophie Hæstorp Andersen i sommer udnævnt til socialminister. Til gengæld blev den tidligere socialminister, Pernille Rosenkrantz-Theil, gjort til ny spidskandidat. Det er hende, som skal forsøge at sikre, at Socialdemokratiet bliver på magten i hovedstaden. En meget svær opgave, mener Carsten Mai. »Der er en stemning blandt partierne på rådhuset udenom Socialdemokratiet om, at et politisk skifte i København vil være en god ting,« siger han. »Det er første gang i de år, jeg har fulgt politik i København, at der er en så entydig holdning til dét, både fra partierne til venstre og de borgerlige partier. Næsten ligegyldigt hvordan valget falder ud, vil man gerne have en ny politisk farve på overborgmesterkontoret.« Dels mener andre partier ifølge kommentatoren, at det har været svært at mærke overborgmesterpartiets retning for København under Sophie Hæstorp Andersen. »Og så er det vel sådan, at hvis et parti har siddet på magten i rigtig mange år, så opfatter det parti det lidt som en naturlighed. Der kommer en vis arrogance, som andre partier bestemt ikke bryder sig om,« siger Carsten Mai. »Og så er der jo dét, at politik er barskt. Socialdemokratiet står dårligt. Der er et vindue nu – det handler om at gribe chancen, når muligheden pludselig opstår.«",
        "metadata": {
            "source": "https://www.berlingske.dk/indland/socialdemokratiet-mister-halvdelen-af-sine-medlemmer-paa-raadhuset-de-er",
            "image_url": "https://berlingske.bmcdn.dk/media/cache/resolve/image_x_large_vertical/image/188/1887460/24886475-kbenhavn-kbenhavns-rdhus.jpg",
            "publication_time": "Fredag d. 07. februar 2025, kl. 07.24",
            "author": "Anne Baungaard",
            "related_links": [],
            "attachments": []
        }
    }
}