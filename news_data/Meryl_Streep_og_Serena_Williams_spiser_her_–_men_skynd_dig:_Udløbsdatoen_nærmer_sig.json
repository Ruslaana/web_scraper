{
    "version": "1.0",
    "document": {
        "id": "https://www_berlingske_dk/gastronomi/meryl-streep-og-serena-williams-spiser-her-men-skynd-dig-udloebsdatoen",
        "title": "Meryl Streep og Serena Williams spiser her – men skynd dig: Udløbsdatoen nærmer sig",
        "content": "Der findes nok ikke en mere sublim symbiose af forfald og skønhed end Venedig. Ærefrygtindgydende skønhed på overfladen. Råd under overfladen. Den evigt lurende trussel om apokalyptisk oversvømmelse giver også den flydende by en sitrende tilstand af liv, der skal leves lige nu, altid med melankoli i ascendanten. Udsigten over Grand Canale i Venedig fra Accadamiabroen. Hvis du skal have en chance for at nyde udsigten uden at stå i en kødrand af andre turister, så rejs i januar.Fold sammenLæs mereFoto: Søren Jacobsen Damm. Hovedattraktionen ved Venedig er primært byen i sig selv. Man kunne nok uden at skabe alt for meget kontrovers hævde, at det er verdens smukkeste by. Det er et sted, der efter undertegnedes mening burde være på alle tænkende væseners liste over steder, der skal ses, før det hele er forbi. Der er dog flere udfordringer ved at besøge den synkende skønhed. Stedet er qua sin attraktion voldsomt overrendt af andre turister, der har fået samme trang som en selv til at nedsænke sig i dette menneskeskabte vidunder.  Det er naturligvis irriterende og til stor gene for det svindende antal lokale, der er ved at blive sindssyge af den konstante larm af tusindvis af raslende rullekufferter, der støjer i de smalle gader alle døgnets timer, hvor biler er en umulighed, og al transport foregår på vand eller til fods. Man har dog også overvejet at indføre et forbud mod rullekufferter i den centrale del af byen, som man har gjort i Dubrovnik, men det er vist stadig blot til overvejelse. Så ja, her er mange mennesker. Og dog, for gør man som jeg, så tager man forbi byen i januar. Man skal helst vente til uge 3 eller 4, ellers risikerer man, at rigtig mange steder holder ferielukket pga. lavsæson. Det leder os så til et andet stort problem med Venedig. Hvor skal man spise? På markedet i Venedig var særligt artiskokker i sæson i januar.Fold sammenLæs mereFoto: Søren Jacobsen Damm. Byen er pakket med dyre og rærlige turistfælder, der har specialiseret sig i at se autentiske og hyggelige ud, og det kan være uhyre svært at afkode, om stedet er godt eller dårligt. (Læs:Her er 17 gode råd til at spotte den gode restaurant). Der er naturligvis Michelin-restauranter i Venedig, men prisniveauet ligger på et niveau, der ville give de fleste hjerteflimmer. En ven var på en fin restaurant i Venedig og blev spurgt, om han og hans kone kunne tænke sig aftenens specialitet, en saltbagt havbars. Ja, det ville de gerne. Det tog 50 minutter at forberede retten. Den var frisk og vellavet og kom med et fint sortiment af årstidens grøntsager og en rustik sauce. Så kom regningen. Saltbagt havbars til to: 3.000 kroner! Det er i øvrigt over ti år siden. Så tjek lige a la carte-priserne, hvis du går efter Michelin-guiden i Venedig. Men på trods af al denne gastronomiske misere huser Venedig faktisk et af mine absolutte yndlingsspisesteder på denne jord. Osteria alle Testiere er navnet på dette lille diskrete himmerige på jord. »Testiere« betyder hovedgærde, og henviser til to metalstativer, der hænger bag baren. Bag vinduet ligger en af Italiens bedste seafood-restauranter.Fold sammenLæs mereFoto: Søren Jacobsen Damm. Osteriet, som efter min mening nærmere er en ristorante, ligger i San Polo-kvarteret midt i centrum og er klemt inde i en meget smal smøge, der fremmaner en fuldfed »Rødt Chok«-stemning sent om aftenen. Alle bange anelser forsvinder dog som morgentågen over Venedigbugten, når Luca Di Vita byder velkommen. Luca, der i forbavsende grad ligner skuespilleren Ben Kingsley, er en af de bedste værter, jeg kender i restaurationsverdenen. Adskillige hollywoodstjerner spiser jævnligt på det lille osteria. Her er det Meryl Streep.Fold sammenLæs mereFoto: Søren Jacobsen Damm. Man føler sig prompte velkommen, og servicen er perfekt, altid nærværende uden på noget tidspunkt at blive anmasende eller fidel. I køkkenet regerer Lucas makker gennem fire årtier, Bruno Gavagnin, med umådeligt sikker hånd. De gamle venner havde allerede kendt hinanden i årevis, da de i 1993 overtog stedet med de kun 22 pladser, som de sidenhen har gjort til en pilgrimsdestination for verdens tilbedere af frisk fisk og skaldyr. Osteria alle Testiere regnes af flere som Italiens bedste fiskerestaurant, og bortset fra en middag på La Rosetta i Rom for 18 år siden har jeg heller ikke spist på en bedre en af slagsen, så det er ikke tomme ord. Alt på osteriet er pivfriskt og købt om formiddagen på byens nærliggende fiskemarked, Mercato del Pescato al Minuto. På det lokale fiskemarked henter Osteria alle Testiere daglig deres friske fisk og skaldyr.Fold sammenLæs mereFoto: Søren Jacobsen Damm. Alle råvarer er tilberedt nænsomt med stor respekt for de delikate råvarers essens. Ofte optræder fisken og skaldyrene i sin enkleste form, med antydningsvise elegante mellemøstlige accenter af varme krydderier og smage som ingefær, stjerneanis, appelsin eller chili, men altid med måde, så krydderierne aldrig overdøver den rene, friske smag af råvaren, men i stedet blot forstærker de mest positive træk ved de sublime råvarer. Osteria alle Testiere er muligvis verdensmestre i retten »Spaghetti alle Vongole«.Fold sammenLæs mereFoto: Søren Jacobsen Damm. Menuen skifter ofte, da den er betinget af sæsonen, og hvad fiskemarkedet tilbyder, men her er retter som sværdfisketatar, måske verdens bedste »Spaghetti Vongole«, dampende lokale knælerrejer, knivmuslinger, baby-havtaske, grillet lagune-blæksprutte og meget mere. Alt er perfekt tilberedt på minuttet. Luca med dagens udvalg af grillet fisk og skaldyr fra Venedigbugten.Fold sammenLæs mereFoto: Søren Jacobsen Damm. Sidst jeg var forbi, fik jeg ud over et bredt udsnit af de nævnte forretter og hapsere stedets store mix af grillet fisk og skaldyr, beregnet til to (meget sultne mennesker). Luca kom ind og præsenterede Brunos perfekt tilberedte råvarer og tilbød at filetere alt på fadet, hvis man ville. Hvilket han i øvrigt gør på under to minutter – kun med en ske! Vinudvalget er respektabelt med en særlig vægt på virkelig gode italienske hvidvine, som generelt er lidt underrepræsenterede i Danmark, men mange af dem går perfekt til fisk og skaldyr, når de som her serveres enkelt og ukrukket. Ud over vin har stedet også et anseligt avec-kort og en imponerende bar med et bredt udvalg af klassiske cocktails til at starte eller slutte aftenen med. Det er lidt af en ekstremsport at få et bord på Osteria alle Testiere, og man skal være tidligt ude – typisk fem-seks måneder før man vil have bord, men det er det hele værd. Den store efterspørgsel på stedets kun 22 pladser er også årsagen til, at der ikke er nogen gæster, der tilfældigvis lige dropper forbi. Osteria alle Testiere har en særdels velassorteret bar med et stort udvalg af blandt andet kvalitetsgrappa. Bag baren ses de hovedgærder, stedet har navn efter.Fold sammenLæs mereFoto: Søren Jacobsen Damm. Alle, der spiser på Osteria alle Testiere, er her, fordi det helt specifikt var det, de ville lige denne aften, hvilket skaber en lettere konspiratorisk gensidig anerkendelse gæsterne imellem. Ofte går snakken livligt mellem bordene, for man ved, at man er blandt ligesindede. Det her er en »klub« for folk, der virkelig sætter pris på god mad uden så megetstronzate. Her kommer filminstruktører, Michelin-kokke, hedge fund managers, gastrointeresserede studerende, pensionerede madører fra Seattle, Paris og Santiago og så i øvrigt masser af verdensberømtheder som Meryl Streep, Maggie og Jack Gyllenhaal, Serena Williams, Stanley Tucci og mange, mange flere, som alle kan beses i stedet fotogalleri, der hænger i den meget lille gang, der leder ud til de beskedne toiletter. Er det så svinedyrt? Nej, egentlig ikke. Prisniveauet er som på en god dansk restaurant i luksus bistro-klassen, hvilket er ret sympatisk, da Luca og Bruno uden problemer kunne hæve prisen til det dobbelte og stadig have ordrebøgerne stuvende fulde, men de vil hellere beholde den gode stemning og deres glade gæster, der kommer her for maden og stemningen og ikke for at prale på Instagram. Så kort sagt: Er du vild med fisk, skaldyr og Venedig, så er Osteria alle Testiere en pilgrimsrejse værd, men du må ikke vente for længe – Luca afslørede, da jeg var forbi i januar, at både han og Bruno planlægger at gå på pension om godt fem år. Så kom afsted! Osteria alle Testiere Calle del Mondo Novo, 5801, 30122 Venezia VE Nu skal det dog ikke lyde, som om der kun er ét godt spisested i Venedig, faktisk er der flere og flere. Efter corona har restaurationsbranchen og den nye generation af venetianske kokke hanket op i sig selv, og der er faktisk en mindre gastronomisk revolution i gang i Venedig. Nye gode restauranter popper op, hvor man typisk med den ene hånd ærer byens kulinariske traditioner, samtidig med at man med den anden hånd respektfuldt fornyer og raffinerer byens historiske køkken. Særligt kombinationen af cicchetti (en slags italienske tapas) og den mere moderne udgave af vinbaren popper op flere steder i byen. Nedenstående er et par gode steder, som er værd at besøge, når sulten melder sig efter en tur i Dogepaladset, Markus Kirken eller en Galleria dell’Accadamia. Bar All'Arco S. Polo, 436, 30125 Venezia VE. Ekstremt populær klassisk hul i væggen-bar med nogle af byens bedste cicchetti og festlig stemning. Godt sted til en hurtig frokost, eller en hapser før middagen. Osteria Anice Stellato Fondamenta de la Sensa, 3272, 30121 Venezia VE, Italien Osteria Anice Stellato ligger i Fondamenta, hvor der er gang i en fornyelse af restaurantscenen lige nu.Fold sammenLæs mereFoto: Søren Jacobsen Damm. Klassiske venetianske smage med et moderne twist. Gå efter kokkens menu med ni små serveringer. I øvrigt er området omkring kanalerne ved Fondamenta det nye kvarter, hvis man skal ud at spise og drikke. Osteria Al Squero Dorsoduro, 943, 30123 Venezia VE Lidt væk fra centrum. Fyldt med lokale, der nyder solens sidste stråler, mens de spiser cicchetti og drikker prosecco. Estro – Pane & vino Fondamenta dei Ormesini, 2831, 30121 Venezia VE Moderne vinbar, der minder om noget, man delvist kender fra København. Innovative cicchetti og stort vinkort, med naturvin. Hipt og ungt. Samme folk, som står bag Estro – Pene & Vino, står i øvrigt også bag: Estro Sestiere Dorsoduro, 3778, 30123 Venezia VE Moderne fortolkning af byens klassiske køkken. Skarp, moderne mad, der er en del af den nye bølge af unge restauratører i byen. Nevodi Via Giuseppe Garibaldi, 1533 Ukrukket sted, med gode enkle retter, plus en særlig udgave af ravioli med oksehale og marv, som man bør prøve! Folkelig, gedigen mad med masser af smag.",
        "metadata": {
            "source": "https://www.berlingske.dk/gastronomi/meryl-streep-og-serena-williams-spiser-her-men-skynd-dig-udloebsdatoen",
            "image_url": "https://berlingske.bmcdn.dk/media/cache/resolve/image_x_large/image/188/1886287/24884390-fiskemarkedet-lige-ved-rialtobroen-i-venedig.jpg",
            "publication_time": "Lørdag d. 08. februar 2025, kl. 18.34",
            "author": "Søren Jacobsen Damm",
            "related_links": [],
            "attachments": []
        }
    }
}