{
    "version": "1.0",
    "document": {
        "id": "https://www_berlingske_dk/samfund/saa-dyrt-er-tigerklap",
        "title": "Så dyrt er tigerklap",
        "content": "Den tidligere zoo-direktør fra Næstved, Peter Bo Rasmussen, er ved Retten i Næstved fundet skyldig i at lade besøgende klappe tigerunger mod betaling og i import af dyr uden de nødvendige papirer. Alt i alt idømmer retten den tidligere zoo-direktør en bøde på 150.000 kroner.  Tiltalen mod den tidligere zoo-direktør, der gik konkurs med Næstved Zoo i februar sidste år, lød på i alt syv forhold. Peter Bo Rasmussen har erkendt en del af politiets anklager, blandt andet at besøgende i 2008 og 2009 mod at betale 1000 kroner kunne komme ind og være dyrepasser for havens tigerunger i 25 minutter. Peter Bo Rasmussen holdt desuden en veritabel zoologisk have i sit eget hjem. Blandt mange andre dyr holdt han fem dyre vorteøgler, som ifølge retten manglede de fornødne tilladelser. Peter Bo Rasmussen har taget betænkningstid med hensyn til, om han vil anke rettens afgørelse. /ritzau/",
        "metadata": {
            "source": "https://www.berlingske.dk/samfund/saa-dyrt-er-tigerklap",
            "image_url": "https://berlingske.bmcdn.dk/media/cache/resolve/image_x_large/image/75/756370/3936938-zoo.jpg",
            "publication_time": "Torsdag d. 24. marts 2011, kl. 18.06",
            "author": null,
            "related_links": [],
            "attachments": []
        }
    }
}