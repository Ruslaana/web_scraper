{
    "version": "1.0",
    "document": {
        "id": "https://www_berlingske_dk/samfund/billigere-oel-og-oeget-beskaeftigelse-i-sigte-0",
        "title": "Billigere øl og øget beskæftigelse i sigte",
        "content": "Stolene og bordene ude i solen ser idylliske ud, men indtil nu har de været forbundet med en ikke så lille udgiftspost endda. Afhængigt af bydel og årstid har restauratører skullet betale op mod 364 kroner for en kvadratmeter i det fri. De første 80 cm. fra facaden er gratis, men derfra koster det knaster. Sådan er det ikke længere. Københavnerne er blevet udsat for en regulær gaveregn, da Københavns Borgerrepræsentation fredag aften blev enige om at fordele et overskud på 872 millioner kroner ud til byens borgere. 15 millioner kroner er blevet øremærket til at afskaffe gebyret på udendørsservering i byen i et år som forsøg.  - Det er en fantastisk nyhed. Vi har gennem længere tid ønsket ændrede rammevilkår for turismen, og det sker nu. Det vil betyde, at der kommer mere gang i bybilledet. Og jeg forventer også, at det vil øge beskæftigelsen, siger Allan Agerholm, formand for HORESTA i Region Hovedstaden. Han siger, at det tidligere har været en dyr fornøjelse at servere læskende drikke og madretter for både københavnere og turister. Men nu øjner Allan Agerholm chancen for, at priserne vil blive sat ned på for eksempel fadøllene, som man har været nødsaget til at skrue i vejret for at betale gebyret. - Jeg kan ikke rigtig finde nogen tabere i det her. Og jeg vil blive meget overrasket, hvis antallet af ansøgere til udendørsserveringer ikke kommer til at stige, siger han.  Han forudser, at det nok vil komme de små caféer allermest til gode. For de har tidligere kunnet være afskrækket af den faste udgift, uden garanti for mersalg. - Det er så positivt, at man har taget fat i turismens rammevilkår og givet det en chance. Det er hvad vi trænger til. Bare vent og se, erhvervet vil vokse, siger Allan Agerholm. Puljen på 15 millioner kroner regulerer fuldstændig det beløb, som man har budgetteret til at få ind på gebyret i kommunekassen. Og det var et vigtigt punkt for Lars Berg Dueholm, der er gruppeformand for Liberal Alliance i Borgerrepræsentationen. - Det er ingen hemmelighed i, at vi ønsker, at det skal være billigere at være københavner. Allerhelst ville vi gerne have haft skattelettelser, men det var der ikke flertal for. Så derfor gik vi efter at få nedsat andre afgifter, siger Lars Berg Dueholm. Afgifterne blev indført for blandt andet at sikre, at København skal være ”sikker og fremkommelig at færdes i”. Byen bliver ikke usikker og ufremkommelig at færdes i nu, lover Lars Berg Dueholm.  - Vi kan ikke have, at folk sætter stole ud på kørebanen på Frederikssundsvej, så man skal fortsat søge om tilladelse til udendørsservering. Og det skal man primært for at sikre de trafikale forhold, siger han. Gebyret afskaffes allerede fra i år, og de beværtninger og spisesteder, der allerede har udfyldt girokortet og sendt penge efter kommunen, får pengene tilbage. Kort: Her var udeserveringen dyrest",
        "metadata": {
            "source": "https://www.berlingske.dk/samfund/billigere-oel-og-oeget-beskaeftigelse-i-sigte-0",
            "image_url": "https://berlingske.bmcdn.dk/media/cache/resolve/image_x_large/image/41/415116/5013689-nyhavn.jpg",
            "publication_time": "Søndag d. 25. marts 2012, kl. 16.57",
            "author": "Karine Kirkebæk",
            "related_links": [],
            "attachments": []
        }
    }
}