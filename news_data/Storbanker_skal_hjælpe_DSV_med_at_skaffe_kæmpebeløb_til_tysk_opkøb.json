{
    "version": "1.0",
    "document": {
        "id": "https://www_berlingske_dk/virksomheder/storbanker-skal-hjaelpe-dsv-med-at-skaffe-kaempebeloeb-til-tysk",
        "title": "Storbanker skal hjælpe DSV med at skaffe kæmpebeløb til tysk opkøb",
        "content": "Det kan meget vel blive den største rejsning af kapital nogensinde på det danske aktiemarked. Et beløb på måske op over 50 milliarder kroner står den danske logistikkæmpe DSV til at skulle hente, hvis det lykkes at købe den tyske transportkoncern DB Schenker i det, som kan blive en af Europas største handler i år. Den store kamp om DB Schenker tiltrækker sig betydelig opmærksomhed i Tyskland, hvor både politikere og fagforeninger deltager i debatten om, hvem der skal overtage den tyske transportkoncern og dens 70.000 medarbejdere. DSV erden sidste af blot to mulige bydere, efter en lang række andre interesserede er siet fra. Den danske transportkoncern har nu blot én modstander: Et konsortium ledet af den britiske kapitalfond CVC. Vinder DSV kampen om DB Schenker, sætter det gang i en omfattende proces på den danske børs. DSV skal nemlig finde en måde at skaffe næsten 105 milliarder kroner, som derifølge Bloomberger budt på det tyske selskab. Det er en proces, hvor det ser ud til, at både Danske Bank og Nordea får centrale roller. En stor del kan DSV låne i bankerne, men handlen er så stor, at noget skal skaffes ved, at der bliver udstedt nye aktier. Mikkel Emil Jensen, analytiker i Sydbank, siger, at DSV sandsynligvis kan låne yderligere 60 milliarder kroner, mens resten af pengene altså skal hentes på aktiemarkedet. »Hvis man tager udgangspunkt i en pris på godt 100 milliarder kroner, vurderer jeg, at de har plads til at hente 60 milliarder kroner i ny gæld og skal dermed hente 40 milliarder kroner i ny kapital,« siger han. Han understreger, at tidligere opkøb fra DSV er blevet betalt med DSV-aktier, men det er ikke muligt her. »De kan godt finansiere handlen på anden vis afhængig af deres temperament, men det ligger fast, at de er nødt til at betale kontant, fordi den tyske stat skal bruge penge, og derfor dur det ikke at betale i aktier,« siger Mikkel Emil Jensen. DB Schenker er en del af Deutsche Bahn, Tysklands store statslige jernbaneselskab. Tyskerne har brug for penge til at udbygge det nedslidte tyske jernbanenet, og derfor ønsker de kapital og ikke aktier som betaling for selskabet. DB Schenker, som er verdens fjerdestørste fragtselskab, blev i december 2022 sat til salg. Siden har en lang række forskellige type købere kigget på virksomheden. Det felt er siden blevet kraftigt reduceret. Først var der fem, som fik særlige rettigheder til at kigge på den tyske virksomhed. En af dem var danske Mærsk,som dog siden trak sig. Det gjorde alle andre også – bortset fra DSV og CVC-konsortiet. CVC har gjort meget for at få de tyske fagforeninger til at glemme kapitalfondes ry. Og forleden rapporteredeflere tyske medier, at den magtfulde tyske fagforening Verdi anbefalede den nuværende ejer af DB Schenker – Deutsche Bahn – at sælge til CVC.  Omvendt er det lykkedes at skabe et billede af DSV som en virksomhed, der heftigt afskediger efter et opkøb. Det store tyske medieDer Spiegel har blandt skrevet, at DSV har efterladt et »blodspor« efter sig ved de seneste overtagelser. MenReuters kunne for nylig fortælle, at DSV er gået med til en række forhold, som kan bløde både den tyske stat og fagforeningen Verdi op. Blandt andet skulle DSV have lovet at investere 7,5 milliarder kroner i det tyske selskab. Desuden skulle det danske selskab også have lovet ikke at sælge dele af DB Schenker fra i en efterfølgende separat handel. Ifølge Bloomberger DSV også gået med til at begrænse antallet af fyringer. Samme medie skriver, at de tyske beslutningstagere alt taget i betragtning hælder til det danske bud. Det skyldes, at CVCs bud har en række særlige forhold, som blandt andet betyder, at købsprisen kan ændres afhængig af indtjeningen i DB Schenker i de kommende år. Herhjemme hepper Nordea og Danske Bank givetvis på DSV. For ender den danske virksomhed med at trække sig ud som sejrherre, venter der nemlig ikke kun en økonomisk givtig opgave forude, men også en sag, som er meget vigtig for de to store banker at kunne referere til ved kommende handler. Ifølge Berlingskes oplysninger er begge banker sammen med udenlandske investeringsbanker blevet udvalgt til at stå for den omfattende forhøjelse, som måske skal sikre DSV op mod 50 milliarder kroner. Det er sandsynligvis sammen med britiske HSBC og franske BNP Paribas. De to er rådgivere for DSV på selve handlen, ogde stod i sommersammen med Danske Bank og Nordea bag en obligationsudstedelse for DSV. Hverken Danske Bank eller Nordea har kommentarer til de oplysninger. Jens Lund, topchef i DSV, har været med til utallige virksomhedshandler. Nu står han foran det, som ligner den mest komplicerede proces nogensinde.Fold sammenLæs mereFoto: Asger Ladefoged. Beløbet afhænger af, hvor meget gæld DSV kan påtage sig. Jo mere der er plads til, jo mindre bliver de nuværende aktionærer udvandet. Mener DSV for eksempel, at virksomheden ikke vil have en gæld på mere end to gange driftsindtjeningen, skal DSV gå til aktiemarkedet for at spørge om over 50 milliarder kroner. Kan DSV leve med, at gælden stiger til 2,5 gange driftsindtjeningen, vil behovet måske være nede omkring 30 milliarder kroner. Under alle omstændigheder bliver kapitalforhøjelsen en af de største nogensinde herhjemme. Lige nu ligger Tryg nummer et, efter at virksomheden i 2021 hentede 37 milliarder kroner, da forsikringskoncernen skulle finde kapital til at overtage den britiske konkurrent RSA. Nuværende nummer to er Carlsberg, som rejste 33 milliarder kroner, da bryggeriet i 2008 overtog britiske Scottish & Newcastle sammen med hollandske Heineken. DSV har en stor interesse i at holde kapitalforhøjelsen under 20 procent af den nuværende markedsværdi på godt 260 milliarder kroner og altså godt 50 milliarder kroner. Bliver den højere, vil DSV stå med en anderledes kompliceret proces, fordi der så skal udarbejdes et børsprospekt, som vil kræve hjælp fra advokater, revisorer og stribevis af rådgivere. Samtidig vil en forhøjelse på mere end 20 procent også give de nuværende aktionærer forkøbsret på aktierne. Handlen som sådan vil dog næppe blive den største i danmarkshistorien. Her topper Novo Holdings’ opkøb af Catalent i begyndelsen af 2024 stadig, efter at ejerne af Novo Nordisk betalte 114 milliarder kroner. Præcis hvornår, tyskerne træffer en afgørelse om DB Schenker, er meget usikkert. Nogle kilder siger, »at det er meget tæt på«, mens andre hælder til »et tidspunkt i efteråret«. DSV oplyser til Berlingske, at virksomheden ikke har nogen kommentar, »da vi ikke udtaler os om M&A generelt«.",
        "metadata": {
            "source": "https://www.berlingske.dk/virksomheder/storbanker-skal-hjaelpe-dsv-med-at-skaffe-kaempebeloeb-til-tysk",
            "image_url": "https://berlingske.bmcdn.dk/media/cache/resolve/image_x_large_vertical/image/183/1833292/24786994-salget-af-db-schenker-fra-deutsche-bahn-skal-give.jpg",
            "publication_time": "Torsdag d. 05. september 2024, kl. 22.50",
            "author": "Lasse Friis",
            "related_links": [],
            "attachments": []
        }
    }
}