{
    "version": "1.0",
    "document": {
        "id": "https://www_berlingske_dk/virksomheder/maersks-tyske-opkoeb-er-danmarksrekord",
        "title": "Mærsks tyske opkøb er danmarksrekord",
        "content": "Målt på omsætning er Maersk Line den største danske virksomhedshandel nogensinde. Det danske reder overtager med købet en omsætning på over 47 milliarder kr. og overgår dermed både Carlsbergs opkøb af Scottish & Newcastle og fusionen mellem Dong og Elsam.  En omsætning på 40 milliarder kr. er stort set tilsvarende det, som transportkoncernen DSV og detailkæmpen Coop omsætter for.  Med handlen kan det danske rederier Maersk Line lægge de 47 milliarder kr. oven i rederiets egen omsætning, der i fjor udgjorde 159,3 milliarder kr. Målt på købsprisen ligger købet af Hamburg Süd dog sandsynligvis langt nede på listen. Maersk Line opgiver ikke selv nogen købspris, men det tyske rederi har været i svære økonomiske problemer pga. det svære containermarked. Prisen er derfor sandsynligvis langt fra nummer et over danske købspriser i udlandet, som toppes af Carlsbergs køb af Scottish & Newcastle i 2008 på 57 milliarder kr.  Aftalen betyder, at det danske rederi samtidig øger sin andel af verdensmarkedet til 18,6 pct. fra en andel før handlen på 15,7 pct. Samlet vil det danske rederis skibe have en kapacitet på 3,8 mio. containere. Den samlede flåde vil være på 741 containerskibe.  ",
        "metadata": {
            "source": "https://www.berlingske.dk/virksomheder/maersks-tyske-opkoeb-er-danmarksrekord",
            "image_url": "https://berlingske.bmcdn.dk/media/cache/resolve/image_x_large/image/5/50711/15632896-hamburg-sud.jpg",
            "publication_time": "Torsdag d. 01. december 2016, kl. 10.51",
            "author": "Lasse Friis",
            "related_links": [],
            "attachments": []
        }
    }
}