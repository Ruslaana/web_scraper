{
    "version": "1.0",
    "document": {
        "id": "https://www_berlingske_dk/indland/ikonisk-faengsel-solgt-for-trecifret-millionbeloeb-bliver-til-ny-bydel",
        "title": "Ikonisk fængsel solgt for trecifret millionbeløb: Bliver til ny bydel",
        "content": "Vridsløselille Fængsel er nærmest en nationalskat. Fængslet, hvor den fiktive karakter Egon Olsen ofte ruskede tremmer, er med dets ikoniske port kendt af danskerne – høj som lav – men er ret beset ikke et fængsel mere. I 2016 blev det nemlig taget ud af drift som fængsel og sat til salg. Nu er det blevet solgt til den nordjyske storentreprenør Asger Enggaard. Det skriverNordjyske. De seneste år har Asger Enggaard i samarbejde med pensionskassen PKA købt op i området udenom fængselsbygningen, og nu har han så købt selve fængslet for lidt mere end 167 millioner kroner. Byggeriet skal i fremtiden indgå i en helt ny bydel, Vridsløse, som skal bygges i Albertslund, der huser den gamle fængselsbygning. Således vil man bygge 1.600 nye boliger med tilhørende butikker og cafeer, som skal smelte sammen med fængslet. Det har efterhånden været planen i flere år, at fængslet skulle danne rammen for en ny bydel. De 1.600 nye boliger skal give plads til 3.000-4.000 mennesker, og man har allerede været i gang med at omdanne en del af det gamle fængsel til et kulturcenter med navnet »Porten«. »Vores vision er at få skabt et kulturelt samlingspunkt, som skal indeholde alt fra små arbejdende værksteder for kunstnere til cafeer. Det skal også rumme lokaler til foreningslivet og kreative erhverv,« sagde Sofia Buus-Hansen, som er byudvikler i entreprenørvirksomheden A. Enggaard, for et år siden til Berlingske: »Vi vil bevare fængselsmuseet, og der skal være plads til løbende udstillinger af forskellig art.«",
        "metadata": {
            "source": "https://www.berlingske.dk/indland/ikonisk-faengsel-solgt-for-trecifret-millionbeloeb-bliver-til-ny-bydel",
            "image_url": "https://berlingske.bmcdn.dk/media/cache/resolve/image_x_large_vertical/image/184/1849424/24817695-vridslselille-fngsel-er-blevet-ikonisk-p-grund.jpg",
            "publication_time": "Tirsdag d. 22. oktober 2024, kl. 18.34",
            "author": "Albert Søgaard Thomsen",
            "related_links": [],
            "attachments": []
        }
    }
}