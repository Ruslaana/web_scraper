{
    "version": "1.0",
    "document": {
        "id": "https://www_berlingske_dk/boeger/han-omkom-i-hotel-hafnia-branden-i-dag-er-danmarks-verdensberoemte",
        "title": "Han omkom i Hotel Hafnia branden. I dag er Danmarks verdensberømte plakatmester næsten glemt",
        "content": "Du kender helt sikkert plakaten: Klovnen Charlie Rivel på sort bund og med en irgrøn pipfugl på sin papnæse. Eller den med Den lille havfrue med fletninger og stråhat. Eller den med garderen og blomsterkanonen. Du kender dem uden tvivl, men du ved ikke, hvem der har lavet de verdensberømte plakater. Det er der råd for nu. Bogen »Manden der tegnede Danmark« fortæller den glemte historie om det autodidakte plakatgeni Ib Antoni (Jensen). Charlie Rivel plakaten er kendt af enhver, men meget få ved noget om manden, der tegnede den. Det er der råd for nu.Fold sammenLæs mereFoto: Antoni Legacy. Op gennem 50erne og 60erne var Ib Antoni Udenrigsministeriets foretrukne reklamemand og plakatkunstner, når der skulle laves fremstød for Danmark i udlandet. Hvad enten ministeriet skulle sælge møbler, kunsthåndværk, øl, kirsebærlikør eller bare vores misundelsesværdigt lykkelige livsstil, så var det Antoni, man ringede til – og Antoni leverede hver eneste gang. Ib Antoni hører så entydigt til i 50ernes og 60ernes verden, og det er måske derfor, han blev glemt i et tempo, der var lige så hurtigt som hans opstigen. I sin alt for korte, godt 20-årige karriere nåede han at tegne en enorm mængde reklamer og plakater, hvoraf mange huskes i dag – men manden bag kender ingen. Ib Antoni blev født i Esbjerg i 1929 og havde en turbulent barndom med flytninger og skoleskift i massevis. Fra Esbjerg til Aarhus til Varde og tilbage til Esbjerg igen. Han fik aldrig nogen formel uddannelse, men han var tidligt klar over, at han havde et særligt talent for at tegne. Som 17-årig kom han i lære som reklametegner på Buchtrups Klichéfabrik i Aarhus, men han stoppede hurtigt igen, fordi han ikke kunne forlige sig med lærepladsens meget beskedne månedsløn. Han arbejdede kort tid for et aarhusiansk reklamebureau, men hans udlængsel var for stor til et fast job. Han vagabonderede rundt i Europa og lærte gennem iagttagelse og skitsering, hvordan reklame- og plakatkunst så ud uden for Danmark, der halsede langt bagefter de internationale strømninger. Som 23-årig overtalte han en jævnaldrende kammerat fra teknisk skole til at flytte med til København. Han kendte ingen dér, men han havde fået en opgave for FDB, og nu ville han være selvstændig. Han ville selv stå for alt: Både idéudvikling, eksekvering, markedsføring og salg. Og hvad skete der så? Ib Antoni vadede direkte ind i toppen af poppen. Hans havregrynskampagne blev en succes – ligesom enhver anden ting, han overhovedet rørte ved. Ib Antonis venlige garder er for mange amerikanere stadig indbegrebet af Wonderful Copenhagen.Fold sammenLæs mereFoto: Antoni Legacy. I løbet af et øjeblik var han Danmarks mest feterede reklametegner, og så kunne man tænke, at han var glad for det. Men nej – i 1957, da Ib Antoni er knap 28 år gammel – booker han en billet til et passagerskib til New York og tager over til byen, der aldrig sover, hvor han i løbet af et enkelt år bliver en af Madison Avenues mest feterede kunstnere. Han laver kampagner for LIFE, og mest af alt laver han kampagner for Danmark. I slutningen af 50erne, da efterkrigstiden er klinget af, opstår der i reklamebranchen en glad, humoristisk streg, som på en venlig og pudsigt overraskende måde skubber sit budskab over disken. Ib Antonis temperament passede som fod i hose ind i denne verden, og med sin dødsikre formsans bliver han simpelthen plakatmesteren par excellence. Ib Antoni minder i sit drive, i sin selviscenesættelse og i sin gennemslagskraft om andre samtidige danske koryfæer som Verner Panton, Bjørn Wiinblad og Arne Jacobsen. Hvad det er i efterkrigstidens Danmark, der så frapperende effektivt kan oversættes og fortælles til hele verden, er der ingen, der for alvor ved, men forlaget Turbine og Ib Antonis arvinger fortjener stor ros for at have åbnet diskussionen med en pragtfuld bog, der visuelt er en fest hele vejen igennem, og som kun har det lillebitte problem, at den er skrevet af en person, der ikke selv har et grafisk øje, der kan bjergtages. Ib Antoni fik som nævnt stor succes i New York. I løbet af et øjeblik tegnede han plakater til luksusstormagasinet Neiman Marcus og til alle danske eksportfremstød. Hans tegnede mennesker smilede altid, og hans plakater havde altid en lille, men kæmpestor overraskende idé, der gjorde dem uforglemmelige. I New York mødte han hurtigt likørmastodonten Peter Heerings lokale folk, Carlsbergs USA-chef og mange andre, som både elskede ham og kunne hjælpe ham videre. Trods en næsten forkrøblende flyskræk arbejdede Ib Antoni omkring 1960 hele tiden og overalt – i både New York, Dallas, Antwerpen, Amsterdam, Stockholm og København. Han bar hele livet den begavede proletars arbejdsraseri i sig og holdt kun fri fra tegnebordet, når han skulle tænde den næste cigaret, der hænger klistret til hans fingre på ethvert foto af ham. Der er noget evigt venligt og altid dødsikkert over Antonis plakater. I bogen erfarer man, at han lavede hundredvis af skitser til hvert enkelt projekt.Fold sammenLæs mereFoto: Antoni Legacy. Ib Antoni nåede stjernerne i sin levetid. Han var hele tiden et meget privat menneske, og bogens andet lille problem er, at ingen kan tegne et portræt af manden Ib Antoni. Han gav masser af interviews, men de var udglattende almindelige på en måde, der virker decideret løgnagtig i dag. Mest af alt tænker man, at han var et skadet barn, der fandt en tryghed i de sjove, uvirkeligt glade plakater, vi stadig kan begejstres for i dag. At se ud over Antonis produktion og indse, at den er samtidig med borgerrettighedsbevægelsen i USA, med månelandingen, Woodstockfestivalen, Vietnamkrigen, Christiania og oliekrisen, gør hans arbejde underligt afkoblet fra tiden. Og det er nok derfor, han så hurtigt blev glemt. Ib Antoni havde et højtelsket hus i Rågeleje, men når han var i København, boede han altid på Hotel Hafnia, hvor han havde en veninde, der var kundechef. 1. september 1973 overnattede Ib Antoni som sædvanlig på hotel Hafnia. På fjerde sal. 1. september 1973 satte en vanvittig pyroman ild til hotellet. 35 mennesker omkom – iblandt dem den verdensberømte Ib Antoni, som ikke brændte inde, men som faktisk havde forsøgt at hoppe ud af vinduet til sikkerhed. Han døde af kraniebrud. Antoni røg meget, og med dette foto medvirkede han i kampagnen som en af dem, »der var gået over til Prince«.Fold sammenLæs mereFoto: Antoni Legacy. Ib Antoni fik en storslået begravelse i Garnisonskirken, men derefter glemte verden, at han nogensinde havde eksisteret. Oliekrise, maoisme og almindelig nedtur gjorde Antonis patologiske optimisme umoderne på et sekund, og hvis ikke det var for skæbnens tilfældigheder, ville ingen i dag vide noget som helst om tiden og om manden. Imidlertid var det sådan, at Ib Antonis nevø, Anton Antoni, en dag gik op på sin faders loft, hvor Ibs bror, Jørgen, havde gemt hele broderens arkiv. Anton blev opflammet af sit fund, drog til København med nogle eksempler på de glemte skatte og fik hurtigt en aftale om reproduktion i stand. Med et digitaliseret arkiv kunne Antonis arvinger endelig bringe den glemte mester ind i lyset igen, og det sker nu med denne fine bog, der er uomgængelig, alene fordi den viseralleAntonis plakater. Skribenten Sara Alfort har gjort sig umage med at interviewe enhver mulig kilde, og det er fint. Desværre lider teksten under at være skrevet af en ikke-fagperson. Der er ingen egenbegejstring over Antonis talent. Al vurdering serveres på anden hånd, så at sige, og i hvert fald denne anmelder ville ønske, at bogen havde haft en stemme, der bare turde bryde ud i sang. Dette værk er et stykke dansk, grafisk historie – og Ib Antoni i sin himmel fortjener al den opmærksomhed og ros, man kan øse på ham. BogFold sammenLæs mereFoto: Bog. Manden der tegnede DanmarkForfatter: Sara AlfortSidetal: 312Forlag: TurbinePris: 399,95",
        "metadata": {
            "source": "https://www.berlingske.dk/boeger/han-omkom-i-hotel-hafnia-branden-i-dag-er-danmarks-verdensberoemte",
            "image_url": null,
            "publication_time": "Mandag d. 18. oktober 2021, kl. 22.49",
            "author": "Holger Dahl",
            "related_links": [],
            "attachments": []
        }
    }
}