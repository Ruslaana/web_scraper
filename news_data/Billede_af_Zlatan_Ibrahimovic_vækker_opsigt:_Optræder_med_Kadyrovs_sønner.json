{
    "version": "1.0",
    "document": {
        "id": "https://www_berlingske_dk/kultur/billede-af-zlatan-ibrahimovic-vaekker-opsigt-optraeder-med-kadyrovs-soenner",
        "title": "Billede af Zlatan Ibrahimovic vækker opsigt: Optræder med Kadyrovs sønner",
        "content": "MMA-kæmperen Khamzat Chimaev vandt lørdag sin UFC-kamp efter tre runder mod Kamaru Usman i Abu Dhabi. Han fik opbakning af ingen ringere end Zlatan Ibrahimovic, som inden kampen sagde, at han var der for at støtte Chimaev, der for nylig gik fra at repræsentere Sverige til nu at repræsentere De Forenede Arabiske Emirater ved Ultimate Fighting Championship (UFC). Og Ibrahimovic var ikke ene om støtten. For efter kampen lagde Khamzat Chimaev et billede op af sit »team«, og på det billede optræder blandt andre Zlatan Ibrahimovic, Ali Kadyrov og Adam Kadyrov. De to sidstnævnte er sønner af den russiske republik Tjetjeniens berygtede præsident, Ramzan Kadyrov. Også Ali Kadyrov selv har postet billedet på Instagram. Zlatan Ibrahimovic har ikke udtalt sig om billedet.  A post shared by Ali Kadyrov (@za_kadyrova_k209ra) Chimaev har før fået kritik for sit angiveligt nære forhold til Ramzan Kadyrov, som han har spist middag hos i Tjetjenien, ligesom han har trænet de to sønner i kampsport, skriverGöteborgs-Posten. Chimaev udtalte i juni til Expressen, at han respekterer den tjetjenske leder. »Han er mit lands præsident. (...) Hvis kongen (af Sverige,red.)siger, at jeg skal komme og spise med ham, så gør jeg det. Jeg ville respektere kongen. Han (Kadyrov,red.) er mit lands præsident, og jeg respekterer ham. Når han kalder mig til middag, spiser jeg middag med ham,« sagde han. Og respekten er tilsyneladende ikke dalet siden, for lige inden billedet, hvor Zlatan Ibrahimovic var med, slog Chimaev et billede op af ham og Ramzan Kadyrov sammen.  A post shared by Khamzat Chimaev (@khamzat_chimaev) Kadyrov har ledet Tjetjenien siden 2007, og under hans ledelse har der ifølge Human Rights Watch fundet så mange »tvungne forsvindinger« og så meget tortur sted, at det kan betegnes som forbrydelser mod menneskeheden. Blandt andet har der fundet såkaldte» udrensninger«af homoseksuelle sted i landet, hvor homoseksuelle personer er blevet anholdt og tæsket i dagevis. I augustopfordredeKadyrov i en video til vold mod lande som Sverige og Danmark, fordi det er lande, »hvor man tillader, at vores hellige skrift, Koranen, brændes«, sagde han. Ramzan Kadyrov spiller en aktiv rolle i Ruslands invasion af Ukraine, hvor han blandt andet har opfordret præsident Putin til at bruge taktiske kernevåben.",
        "metadata": {
            "source": "https://www.berlingske.dk/kultur/billede-af-zlatan-ibrahimovic-vaekker-opsigt-optraeder-med-kadyrovs-soenner",
            "image_url": "https://berlingske.bmcdn.dk/media/cache/resolve/image_x_large_vertical/image/172/1728758/24555509-soccer-football---serie-a---ac-milan-v-hellas-vero.jpg",
            "publication_time": "Mandag d. 23. oktober 2023, kl. 11.25",
            "author": "Joachim Talbro Paulsen",
            "related_links": [],
            "attachments": []
        }
    }
}