{
    "version": "1.0",
    "document": {
        "id": "https://www_berlingske_dk/musik/hvor-cool-er-jack-bauer-egentlig-spoerg-de-lykkelige-mennesker-paa-smukfest",
        "title": "Hvor cool er »Jack Bauer« egentlig? Spørg de lykkelige mennesker på Smukfest",
        "content": "På Smukfest vrimler det med kendisser, der rigtig gerne vil se hinanden, men som allerhelst vil ses af pøblen. Sådan havde Kiefer Sutherland det ikke, da han slog vejen forbi Bøgeskoven lørdag eftermiddag. Han ville bare gerne høres. For den 57-årige canadier var ikke kommet til Skanderborg i rollen som Jack Bauer fra »24 timer« eller som John fra Lars von Triers »Melancholia«. Kiefer Sutherland, der i 2008 blev optaget i Hollywood Walk of Fame, var såmænd kommet til Smukfest for at give en koncert på The Hood-scenen. Kiefer Sutherlands sætliste på Smukfest bestod mest af numre fra et kommende album. Heldigvis bød koncerten også på highlights fra fortiden, hvor blandt andre »Agave« skabte rockstemning på The Hood.Fold sammenLæs mereFoto: Helle Arensbak/Ritzau Scanpix. Her virkede han hverken ramt af mindreværd eller stjernenykker. Han var bare »Kiefer«, der gerne ville spille noget rock and roll. Så det gjorde han. Og det gjorde han overraskende godt. For selvom Kiefer Sutherland er en langt, langt bedre skuespiller end musiker, så leverede han en præstation, der var mere end godkendt. Måske fordi han på intet tidspunkt slog større brød op, end han kunne bage, men til gengæld æltede dejen med oprigtig arbejdslyst. Siden 2019 har Kiefer Sutherland udgivet tre studiealbum, og det fjerde ser ifølge hovedpersonen selv dagens lys i starten af det nye år. Derfor bestod en del af sætlisten også af spritnye numre, som ingen derfor havde hørt før, men som ikke desto mindre faldt i god jord. Især »Goodbye California« lover godt for fremtiden, og det samme gør »Starlight«, hvor guitaristen Ash Wilson leverede en solo, der fik afdøde Gary Moore til at vende sig i graven af begejstring. Det var dog peanuts i forhold til de musikalske highlights fra fortiden, som Kiefer Sutherland valgte at tæske ud i Bøgeskoven lørdag eftermiddag. Kiefer Sutherland var ikke alene på The Hood-scenen lørdag eftermiddag. Med sig havde Hollywood-stjernen blandt andre guitaristen Ash Wilson, der under gennemspilningen af »Starlight« fik afdøde Gary Moore til at vende sig i graven af begejstring.Fold sammenLæs mereFoto: Helle Arensbak/Ritzau Scanpix. »Two Stepping in Time« var som to knyttede næver på en bardisk en sen nattetime et sted i Det Vilde Vesten, og »Honey Bee« var gennemsyret af et guitarriff, der blev trukket helt nede fra hovedpersonens læderstøvler. Vi må heller ikke glemme den kraftfulde calypsorocker »Agave«, der ikke bare fik The Hood, men også Kiefer Sutherland selv, helt op i det røde felt. Han hoppede simpelthen headbangende rundt på hver en afkrog af scenen med klappende hænder over hovedet. ' Det var sjovt, fedt og drønbefriende. Eller som Kiefer Sutherland selv sagde på et tidspunkt: »Livet er for kort til ikke at gøre noget, du elsker.« Og det må man sige, han gjorde på Smukfest, hvor hele molevitten smittede af på dem, der så og lyttede med. Kiefer Sutherland & Band. The Hood. Smukfest 2024.",
        "metadata": {
            "source": "https://www.berlingske.dk/musik/hvor-cool-er-jack-bauer-egentlig-spoerg-de-lykkelige-mennesker-paa-smukfest",
            "image_url": "https://berlingske.bmcdn.dk/media/cache/resolve/image_x_large/image/182/1824851/24769660-amerikanske-kiefer-sutherland-spiller-p-the-hood.jpg",
            "publication_time": "Lørdag d. 10. august 2024, kl. 21.26",
            "author": "Jakob Genz",
            "related_links": [],
            "attachments": []
        }
    }
}