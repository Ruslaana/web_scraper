{
    "version": "1.0",
    "document": {
        "id": "https://www_berlingske_dk/oekonomi/fra-magnus-hall-til-vatten-hall",
        "title": "Fra Magnus Hall til Vatten-Hall",
        "content": "For et par dage siden var Vattenfalls topchef Magnus Hall på scenen til en paneldebat ledet af værten på BBCs Hard Talk-program, Stephen Sackur. »Ja, du må undskylde, at jeg bliver ved med at kalde dig Vattenfall,« sagde Sackur til Magnus Hall, »Du har jo et rigtigt navn.« »Du kan jo kalde mig Vatten-Hall,« svarede topchefen tørt tilbage til spredt morskab i salen. Og det er egentlig et godt billede på, hvordan Magnus Hall toner frem: Som en uprætentiøs topchef, der er meget, meget nede på jorden på trods af sine knap to meter i højden. Han har kun været i Vattenfall i lidt mere end et år, og såvel i interview som på scenen har han ikke haft noget problem med at erkende, at han »ikke er nogen ekspert« på alt, hvad der rører sig i energibranchen. For Magnus Hall er på ingen måde Mr. Vattenfall. Hele sin karriere har han nemlig brugt i et andet stort, svensk selskab: Holmen. Som 26-årig trådte Magnus Hall for første gang ind i Holmen, som blandt andet producerer tømmer og papir fra de svenske skove. Han begyndte som direktionsassistent og avancerede stille og roligt i graderne, indtil han i 2004 blev udnævnt til administrerende direktør. Her sad han frem til 2014, hvor han selv valgte at trække sig. »Når man har siddet som koncernchef i ti år, bliver man en prop i systemet. Både Holmen og jeg havde brug for fornyelse,« har Magnus Hall sagt til det svenske medie Corren. Tilbuddet om luftforandring kom kun en uge senere, hvor Magnus Hall fik en SMS fra et rekrutteringsbureau, som ville byde på en kop kaffe. Mødet førte til topstillingen i Vattenfall, men det var ikke uden problemer for Magnus Hall at tiltræde i det statsejede selskab. Flere partier i den svenske Riksdag var nemlig ikke entydigt begejstrede for Magnus Halls erklærede støtte til atomkraft fra hans tid i Holmen. Magnus Hall har hjemme i Linköping, så nu pendler han til Vattenfalls hovedkontor i Stockholm. Hall har en lejlighed i hovedstaden og er som oftest kun hjemme i weekenden. Præcis som det var, mens han var topchef i Holmen med alt, hvad det indebærer af afsavn fra konen og de tre børn. »Jeg synes faktisk, at jeg har taget del i opfostringen, og jeg har en god kontakt til mine børn. Vist kan jeg føle det som om, jeg har misset en del, og at min kone har taget en stor del af ansvaret. Men det er egentlig et spørgsmål, som ikke er svar på. Jeg ved jo ikke, hvordan det ellers ville være,« har Magnus Hall tidligere sagt i et interview. Da han gik fra at være Magnus Hall til at være »Vatten-Hall« fulgte der en ganske stor løncheck med. Og hvad skal den så bruges på? »Jeg investerer på forskellig vis, og så har vi bygget et nyt sommerhus i St. Annas Skærgård; det synes jeg er ret fedt.«",
        "metadata": {
            "source": "https://www.berlingske.dk/oekonomi/fra-magnus-hall-til-vatten-hall",
            "image_url": "https://berlingske.bmcdn.dk/media/cache/resolve/image_x_large_vertical/image/28/288328/8409434-saxo-photo.jpeg",
            "publication_time": "Torsdag d. 12. marts 2015, kl. 21.00",
            "author": "Michael Korsgaard Nielsen",
            "related_links": [],
            "attachments": []
        }
    }
}