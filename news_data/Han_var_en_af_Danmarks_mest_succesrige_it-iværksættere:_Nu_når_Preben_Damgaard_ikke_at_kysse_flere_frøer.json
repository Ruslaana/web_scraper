{
    "version": "1.0",
    "document": {
        "id": "https://www_berlingske_dk/virksomheder/han-var-en-af-danmarks-mest-succesrige-it-ivaerksaettere-nu-naar",
        "title": "Han var en af Danmarks mest succesrige it-iværksættere: Nu når Preben Damgaard ikke at kysse flere frøer",
        "content": "Han blev en af Danmarks mest succesrige og markante it-værksættere nogensinde – et navn, som helt automatisk og hele tiden blev nævnt, når talen faldt på mennesker, der havde bevist, at »det« selvfølgelig godt kunne lade sig gøre. Preben Damgaard, som stod bag adskillige it-succesvirksomheder og hjalp endnu flere frem i verden, er nu død efter kort tids sygdom, 59 år gammel. Han var den mere ukendte af de to Damgaard-brødre. Storebror Erik var manden i medierne og slog for alvor igennem i offentligheden, da han deltog i tv-serien om »Erik og Anni«, hvor man fulgte hans liv. De to brødre blev verdenskendte, da den amerikanske softwaregigant Microsoft i august 2002 lagde 1,55 milliarder dollar eller omkring 11 milliarder kroner for at købe økonomistyringssystemet Navision, som brødrene Damgaard sammen med Jesper Balser, Torben Wind og Peter Bang stod bag, og som i dag hedder Dynamics. De nyslåede milliardærer fortsatte med at investere i it-verdenen, og hvor Erik Damgaard tabte en betydelig del af sin formue, var det Preben Damgaard, som hjalp ham med at dæmme op for tabene. Som uddannet HA og HD i organisation og datamatik ved CBS havde Preben Damgaard en fin næse for, hvornår en god idé kunne udvikle sig til at blive fremragende. Det beviste han gang på gang – selv om ingen er ufejlbarlig, og der også var smuttere blandt hans investeringer. »Jeg havde det held, at fem af mine investeringer i 2014-2015 blev solgt, så jeg skulle opbygge noget nyt. Jeg har kysset mange frøer, men der er rigtig langt imellem de gode ideer, det gode stifterhold, hvor man finder de gode penge, og hvor der er mange års erfaringer,«sagde Preben Damgaard til Berlingskei 2017 under en snak om hans mange investeringer, siden han begyndte i it-verdenen i 1983. Opskriften på hans gåpåmod og satsninger var klar: »Glæden ved at tjene 100-kronesedlen og ærgrelsen ved at tabe den – det er det, der giver nerven. Dér, hvor jeg investerer, går jeg også ind i ledelsen. Det bliver sjovere og mere interessant,« forklarede han. Her blev han milliardær. Preben Damgaard (til ventre) ses her ved pressemødet 7. maj 2002 i København, hvor den amerikanske softwaregigant Microsoft købte softwareselskabet Navision, som han, storebror Erik Damgaard og tre andre – heriblandt Jesper Balser (til højre) – stod bag. I midten ses Doug Burgum fra Microsoft.Fold sammenLæs mereFoto: Bjarke Ørsted/Ritzau Scanpix. Og så handlede det om fokus på noget, som han mente, at han havde god forstand på. »Jeg holder mig til mit kerneområde. Udelukkende det. Det eneste, der ligger udenfor, er investeringen i min kones lille butik. Ellers holder jeg mig til it. Dér har jeg mit netværk og erfaringerne, og jeg kender branchedynamikken. Det er også det, jeg har lyst til,« fremhævede han på sin vanligt venlige, rolige og uimponerede facon. Preben Damgaard var ikke alene succesfuld som investor. Han var også meget vellidt blandt dem, som han arbejdede sammen med og skød penge i. De er gennem tiden blevet til rigtig mange. Blandt mere kendte navne ermadspildsbekæmperen Too Good To Go, løbeappen Endomondo,skabelonvirksomheden Templafy, it-sikkerhedsselskabet Secunia og mobilselskabet Plenti, som TDC i 2017 købte for 74 millioner kroner. Preben Damgaard var god til at se mulighederne og god til at motivere. »Da Endomondo startede, var den første iPhone kun lige kommet. Folk fnes, for der var ingen gps, end ikke 3G-support. Alligevel holdt vi fast – og det er nemt at se i dag, at det var rigtigt,« sagde Preben Damgaard i 2017 til Berlingske – to år, efter at Endomondo blev solgt til den amerikanske sportstøjsproducent Under Armour for svimlende 575 millioner kroner. Preben Damgaard var ikke til de store armbevægelser. Han var manden, der arbejdede målrettet, engageret og sagligt uden behovet for det helt store spotlys, selv om han da gerne stillede op og øste af sine erfaringer og funderinger, når han blev spurgt. Men ellers fokuserede han på at drive forretningerne og menneskene bag dem fremad. Storebror Erik Damgaard skriver i et opslag på LinkedIn, at »savnet over at have mistet Preben alt for tidligt er enormt«. »Skæbnen gjorde, at Preben og jeg fik et liv, hvor vi arbejdede tæt sammen og i fællesskab fik succes med at udvikle Damgaard A/S. Preben og jeg fortsatte vores arbejdsliv hver for sig efter Damgaard A/S, men vi havde til det sidste glæde af at kunne trække på hinandens fælles erfaringer og gensidige fortrolighed,« skriver han. Han beskriver sin bror som sin »livslange ven«. »Som brødre var vi aldrig i tvivl om hverken hinandens loyalitet, eller at råd altid var ærlige og velmente. Jeg er usigelig stolt over, hvad min bror opnåede i sit alt for korte liv, og jeg er glad for, at han og jeg fik nogle gode år og store oplevelser sammen,« skriver Erik Damgaard. I november trak Preben Damgaard sig som bestyrelsesformand for softwareselskabet OrderYOYO og som bestyrelsesmedlem af byggevarefirmaet Brødrene A&O Johansen af personlige årsager. Lars Romedahl er administrerende direktør i Preben Damgaards investeringsselskab, Damgaard Company: »Først og fremmest vil vi tænke på ham som et godt og ordentligt menneske, som har gjort et uudsletteligt indtryk professionelt og personligt,« skriver han i et opslag på LinkedIn. Preben Damgaard efterlader sig hustruen, Charlotte, og fire voksne børn. Samt en masse tidligere frøer, der er blevet forvandlet til noget stort.",
        "metadata": {
            "source": "https://www.berlingske.dk/virksomheder/han-var-en-af-danmarks-mest-succesrige-it-ivaerksaettere-nu-naar",
            "image_url": "https://berlingske.bmcdn.dk/media/cache/resolve/image_x_large/image/162/1623021/24282364-.jpg",
            "publication_time": "Mandag d. 05. december 2022, kl. 08.57",
            "author": "Thomas Breinstrup",
            "related_links": [],
            "attachments": []
        }
    }
}