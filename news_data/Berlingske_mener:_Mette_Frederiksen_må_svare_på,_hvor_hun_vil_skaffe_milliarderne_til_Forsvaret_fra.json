{
    "version": "1.0",
    "document": {
        "id": "https://www_berlingske_dk/ledere/berlingske-mener-mette-frederiksen-maa-svare-paa-hvor-hun-vil-skaffe",
        "title": "Berlingske mener: Mette Frederiksen må svare på, hvor hun vil skaffe milliarderne til Forsvaret fra",
        "content": "Ruslands angrebskrig mod Ukraine har noget sent fået et flertal i Folketinget til at leve op tilløftet fra 2014om at bruge to procent af BNP på Forsvaret. Det er ikke nok. Den stigende usikkerhed i Europa og nye krav tilstyrkemålfra NATO nødvendiggør flere milliarder kroner til Forsvaret. Indtil nu har det været let for politikerne at udvise gavmildhed over for Forsvaret. Råderummet er gang på gang blevet opjusteret på grund af den langvarige og overraskende stigning i den strukturelle beskæftigelse. Råderummet har politikerne behandlet som gratis penge, der kunne bruges på øgede offentlige udgifter. Det har hele tiden været en illusion, at pengene i råderummet var gratis. De kom alle sammen fra skatteyderne, som på grund af den stigende beskæftigelse betalte meget mere i skat, end der strengt taget var brug for. De sorgløse tider er forbi, det er ikke mere forsvarligt at bruge løs af råderummet. Ekstra milliarder kroner til Forsvaret kræverprioritering. Enten skal skatterne hæves, eller der skal spares på de offentlige udgifter. Det er statsminister Mette Frederiksen (S) tilsyneladende med på. Hun var stålsat italen ved Folketingets åbning: »Lad mig være ærlig og sige det direkte. Vi får behov for mere. For at kunne forsvare os selv og vores eget land … Vi må alle her i Folketinget være klar til at prioritere og betale de nødvendige regninger, også i fremtiden.« Det lyder flot. Men som sædvanlig, når Mette Frederiksen udtaler sig bombastisk om, at det er Arnes tur, at offentligt ansatte skal have et lønløft, at stigningen i pensionsalderen skal bremses, og Forsvaret skal styrkes, så får det lov til at stå hen i det uvisse, hvordan de gode hensigter skal realiseres. Der er tale om en form for vælgerbedrag, hvor statsministeren undlader at belyse den sure side af sagerne. Det er let at sige: »Vi må alle her i Folketinget være klar til at prioritere.« Men vi savner Mette Frederiksens klare svar på, hvordan hun og Socialdemokratiet vil prioritere, når de ekstra milliarder kroner til Forsvaret skal skaffes. Vil Socialdemokratiet og Mette Frederiksensom SFindføre en krigsskat, eller vil de prioritere og effektivisere de evigt voksende offentlige udgifter? Svaret burde give sig selv. Der er i de senere år blevet brugt løs af råderummet, og prioritering har været en by i Rusland. Det burde være en smal sag at finde de nødvendige milliarder til Forsvaret ved at sanere lidt i de mere end 1.400 milliarder kroner, somregeringen forventer, de offentlige udgifter i 2025 vil løbe op i. Der bruges mere end 40 milliarder kroner på subsidier, som sjældent er velbegrundede. Der er gennemført mange reformer, som har reduceret indkomstoverførslerne, men der er stadig muligheder. Kortere dagpengeperiode, oprydning i det kostbare SU-system og fjernelse af de sidste rester af efterlønsordningen er eksempler. Mulighederne for effektivitetsfremmende reformer af den offentlige produktion af velfærdsydelser er legio. Denreale væksti det offentlige forbrug er i disse år rekordhøj. Den offentlige serviceproduktion har været ramt af mange reformer, men ikke reformer der sigter mod effektivisering og skarpere prioritering. Mette Frederiksen skylder os svar på, hvordan hun vil prioritere. Det er ikke skatteyderne, der skal holde for. De har allerede forøget råderummet med deres skattekroner. OLE P. KRISTENSEN ",
        "metadata": {
            "source": "https://www.berlingske.dk/ledere/berlingske-mener-mette-frederiksen-maa-svare-paa-hvor-hun-vil-skaffe",
            "image_url": "https://berlingske.bmcdn.dk/media/cache/resolve/image_x_large/image/185/1851452/24821344-vrnepligtige-fra-livgarden-under-vandpassage-p-r.jpg",
            "publication_time": "Tirsdag d. 29. oktober 2024, kl. 15.21",
            "author": null,
            "related_links": [],
            "attachments": []
        }
    }
}