{
    "version": "1.0",
    "document": {
        "id": "https://www_berlingske_dk/kommentatorer/kan-folkeskolen-reddes-ja-da",
        "title": "Kan folkeskolen reddes? Ja, da!",
        "content": "Små tiltag Og det kan gøres med små tiltag. Opret hold efter elevernes evner og muligheder. Det er ikke holdenes størrelse, der er afgørende, men indholdet. Enhver lærer ved også, at eleverne skal fodres med stadig større og vanskeligere opgaver. Det forøger lysten og nysgerrigheden efter at se, hvad der står på den anden side af papiret. Men har læreren ikke tilstrækkelig pædagogisk og didaktisk indsigt, bliver det nemt at give eleverne skylden for manglende viden. Læreren skal have en værktøjskasse fra seminariet fyldt med pædagogisk, didaktisk og psykologisk værktøj og et eller to fag, som hun brænder for. Del skolen op i tre afdelinger. Grundskolen til og med 3. klasse, mellemskolen til 6. klasse og overbygningen fra 7. klasse og resten af skoletiden. Det bliver en udfordring at bringe eleverne frem til det størst mulige niveau inden for de tre afdelinger. Hvem siger i øvrigt, at den nuværende klasseinddeling skal opretholdes? Det er gammel konformisme. Prøv at samle flere elever til fælles undervisning i emner inden for historie, geografi, sundhed, kultur, sang, musik eller andre emner. Det bliver også mere spændende at være mange sammen om et fælles oplæg. Jo, det lyder godt nok. Med hvad med eleverne? Mange elever møder uforberedte i skolen og er tilsyneladende mere interesseret i deres mobiltelefon end at høre efter. Fjern alle mobiltelefoner i undervisningen. Ingen skal fortælle mig, at mobiltelefoner ikke kan undværes i skolens undervisningstid. Gør det klart for eleverne og forældrene, at skolen er en undervisningsinstitution og ikke en fritidsklub, hvor alt er tilladt. Skolen er heller ikke en social hjælpeforanstaltning til anbringelse af umotiverede og urolige børn og unge. Skolens ledelse skal have kompetence til at bortvise elever, der ikke forstår, at de er i skolen for at blive undervist og deltage i fællesskabet. Forstår de ikke det, må de »hjemmeundervises« betalt af forældrene. Og så møder alle til tiden – også lærerne. Tænk, at en skole har gjort det til en dyd, at lærere møder i klassen 5 min. før eleverne. Begynd med en sang. Det skaber socialt fællesskab. Og så er det en del af den nationale danske identitet – og det gør vel ikke noget, at den vises i folkeskolen? Når forældrene forstår, at det er et privilegium, at de kan sende deres barn gratis i folkeskolen, så må de også gøre barnet parat til undervisningen.",
        "metadata": {
            "source": "https://www.berlingske.dk/kommentatorer/kan-folkeskolen-reddes-ja-da",
            "image_url": "https://berlingske.bmcdn.dk/media/cache/resolve/image_x_large/image/80/804130/3431467-flemming-gylling-overlrer-candmag-candpd.jpg",
            "publication_time": "Onsdag d. 22. december 2010, kl. 22.30",
            "author": null,
            "related_links": [],
            "attachments": []
        }
    }
}