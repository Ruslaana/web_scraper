{
    "version": "1.0",
    "document": {
        "id": "https://www_berlingske_dk/videnskab/alt-ved-denne-opdagelse-er-hjernevridende",
        "title": "»Alt ved denne opdagelse er hjernevridende«",
        "content": "Lad os rejse gennem tid og rum – til en ganske anden æra i en ganske anden egn af universet. Vi rejser nærmere bestemt syv milliarder år tilbage gennem tiderne og dermed til en epoke, hvor universet ikke engang var halvt så gammelt, som det er i dag. I disse tider var solsystemet og dermed vores nabolag her i galaksen mere end to milliarder år fra at blive dannet. Men dér – i denne på alle måder fjerne region af rummet – er et drama næsten hinsides vores forståelse begyndt at udfolde sig. Det er imidlertid usynligt. Vi kan ikke observere det med vores øjne eller teleskoper. Alligevel ved vi i dag, at det fandt sted – og det tilmed i forbløffende detaljer. Her er, hvad der skete: Med stigende hast roterer to sorte huller om hinanden. Det vil sige to objekter så uendeligt kompakte, at de med deres voldsomme tyngdekraft suger alt til sig – selv lys. De er usædvanligt tunge – de sorte huller. Det ene har en vægt eller rettere masse, der er mindst 85 gange større end Solen, der i sig selv er over 330.000 gange tungere end Jorden. Det andet er omkring 66 gange tungere end Solen. Pludselig støder de sammen i den største sorte hulkollision, der nogensinde er målt. Men der opstår intet glimt – ingen voldsom eksplosion, hvor milliarder og atter milliarder af ton materiale bliver kastet ud i rummet. Når usynlige sorte huller smelter sammen, udløses enorme kræfter, der tager form af såkaldte tyngdebølger. Bølgerne skaber »rynker« i selveste tiden og rummet, og de blev forudsagt for mere end 100 år siden af Albert Einstein.Fold sammenLæs mereFoto: R. HURT / CALTECH-JPL / HANDOUT. Til gengæld skabes der et helt usædvanligt voldsomt chok – en såkaldt tyngdebølge med en samlet energi som den, der ligger gemt i stjerner med en masse som otte gange Solen. Samtidig smelter resterne af de to sorte huller sammen til en enkelt usynlig kæmpe med en masse svarende til mere end 140 gange Solen. Imens farer tyngdebølgen af sted med lysets hastighed, og i kraft af sin uhørt voldsomme energi gør den noget enestående: Den skiftevis folder og udstrækker selveste tiden og rummet. Den skaber med andre ord en form for rynker i rumtiden og dermed i selve det »stof«, som det vidtudspændte rum består af – lidt på samme måde som en kastet sten i en sø udløser ringe i vandet. Gennem milliarder af år og over milliarder af trillioner kilometer drøner megavibrationen gennem rummet. Her den fire kilometer lange »arm« med en underliggende laserstråle på LIGO-observatoriet i Louisiana i USA. Sammen med et søsterobservatorium i delstaten Washington kunne man her i 2016 sensationelt bekræfte, at man havde målt tyngdebølger fra sammensmeltningen af sorte huller i universet. Siden er det lidt mindre italienske Virgo-observatorium kommet til.Fold sammenLæs mereFoto: HANDOUT. 21. maj i fjor farer bølgen gennem planeten Jorden i galaksen Mælkevejen. Ingen ville have bemærket det, hvis ikke videnskaben få år forinden havde opstillet to af de mest avancerede og følsomme instrumenter, der nogensinde er skabt – tyngdebølgedetektorerne LIGO i USA og Virgo i Italien. Med deres kilometerlange arme af laserstråler måler instrumenterne en ganske svag vibration, der varer i en brøkdel af et sekund. Alligevel er signalet tilstrækkelig kraftigt til, at man ved hjælp af forudsigelser i Einsteins almene relativitetsteori kan afkode det og oversætte det til en præcis begivenhed. Hvorefter begejstrede astrofysikere i begyndelsen af september i år går ud med to forskningsartikler i tidsskrifternePhysical Review LettersogAstrophysical Journal Letters, hvori resultaterne bliver fremlagt. De første offentliggjorte målinger af tyngdebølger tilbage i 2016 var så sensationelle, at de allerede året efter og dermed uhørt hurtigt udløste Nobelpriser i fysik til de tre mest betydningsfulde bidragydere til opbyggelsen af LIGO-instrumentet i USA. Men blandt den gode halve snes bekræftede målinger, der siden er gjort af tyngdebølger, overgår intet målingen 21. maj 2019. Som astrofysikeren Simon Portegies Zwart udtrykker det over for det videnskabelige tidsskriftNature: »Alt ved denne opdagelse er hjernevridende.« For ikke blot er det den hidtil fjerneste tyngdebølgeudløsende begivenhed, der er målt. Det er også langt den kraftigste – faktisk så kraftig, at det i en vis forstand slet ikke burde kunne lade sig gøre. Det skyldes, at målingen sladrer om et sort hul af en sådan størrelse, at det egentlig ikke burde kunne eksistere. »Ifølge vores modeller er det simpelthen forbudt at have den størrelse,« fortæller seniorforsker ved DTU Space Søren Brandt med henvisning til forståelsen af »gængse« sorte hullers dannelse. »Almindelige« sorte huller dannes, når en stor og tung stjerne har opbrugt al sit primære brændstof: brint. Når det sker, udkaster den hele sin ydre skal i en gigantisk supernovaeksplosion, der som en kosmisk lommelygte oplyser hele den galakse, den befinder sig i. Samtidig braser hele kernen af den gamle kæmpestjerne sammen – indtil den i en vis forstand forsvinder. Tilbage er et sort hul. Men ifølge modellerne kan supernovaer ikke skabe sorte huller, der er tungere end cirka 65 solmasser.  Det indebærer, at i hvert fald det tungeste af de to oprindelige sorte huller syv milliarder lysår borte – det med en masse på 85 gange Solen – i klassisk videnskabelig forstand er en umulighed. Alligevel fandtes det, hvorfor videnskaben nu må søge at finde en ny og plausibel forklaring på dets dannelse. En nærliggende forklaring kan være, at det største af de oprindelige sorte huller i sig selv var et resultat af en tidligere sammensmeltning mellem mindre sorte huller. Det kan imidlertid også skyldes, at der i tiderne efter altings teoretiske startøjeblik, Big Bang, herskede særlige forhold, der måske tillod større supernovaer og dermed dannelse af større sorte huller end i det senere univers. Men tilbage står, at videnskaben ved hjælp af de to jordiske tyngebølgemålere har fået helt nye »øjne« mod universet. Først fik vi med den italienske astronom Galileo Galilei stjernekikkerten. Senere kom egentlige teleskoper og endnu senere radioteleskoper. Det vil i alle tilfælde sige instrumenter, der opfanger elektromagnetiske bølger – lys og radiobølger. De har blandt andet gjort os i stand til at opdage fjerne galakser, stjernedannende gaståger og jordlignende planeter omkring andre stjerner end Solen. Men med tyngdebølgedetektorerne er astronomien trådt ind i et helt nyt domæne. »De kan sanse noget, som ingen andre instrumenter kan – og dermed detektere begivenheder, der ellers ville have været skjult for os,« forklarer Søren Brandt, der er centralt involveret i det næste store skridt på tyngdebølgefronten, det europæiske ruminstrument LISA. Her er centrum af vores galakse, Mælkevejen, som det tager sig ud gennem rumteleskopet Spitzers »øjne«. I centeret gemmer sig et sort hul, der er fire millioner gange »tungere« end Solen. Andre galakser har endnu mere massive sorte huller i deres midte. Måske kan målinger af tyngdebølger medvirke til at trænge dybere ind i disse »monstres« hemmeligheder.Fold sammenLæs mereFoto: HO. LISA kommer til at bestå af tre satellitter, der i en trekant vil svæve i rummet over to millioner kilometer fra hinanden. Imellem dem »udspændes« tre laserstråler, der kommer til at fungere som en gigantisk og langt mere følsom tyngdebølgemåler end LIGO og Virgo her på Jorden. Desværre skal vi formentlig hen til midten af 2030erne, førend LISA er klar og kan begynde at afsøge rummet for forbifarende tyngdebølger fra ubegribeligt voldsomme begivenheder langt, langt borte. Til gengæld vil den efter alt at dømme opnå en følsomhed, som vil gøre den i stand til at måle de største energiudløsninger, man overhovedet kan forestille sig – i hvert fald siden selveste Big Bang. FAKTATyngdebølgerTyngdebølger eller gravitationsbølger bliver udløst af nogle af de mest voldsomme begivenheder i universet, herunder sammensmeltninger af sorte huller.Sorte huller er objekter så ultrakompakte, at de suger alt til sig, også lys.Tyngdebølger skaber »rynker« i rummet og tiden, rumtiden.De blev forudsagt af fysikeren Albert Einstein for mere end 100 år siden med den almene relativitetsteori.Siden 2016 har man med ultrafølsomme instrumenter kunnet måle tyngdebølger på Jorden.Det har forsynet videnskaben med en helt ny »sans«, hvorved man pludselig kan afkode det ellers hidtil skjulte.Kilde: NatureFOLD UD Tyngdebølger eller gravitationsbølger bliver udløst af nogle af de mest voldsomme begivenheder i universet, herunder sammensmeltninger af sorte huller. Sorte huller er objekter så ultrakompakte, at de suger alt til sig, også lys. Tyngdebølger skaber »rynker« i rummet og tiden, rumtiden. De blev forudsagt af fysikeren Albert Einstein for mere end 100 år siden med den almene relativitetsteori. Siden 2016 har man med ultrafølsomme instrumenter kunnet måle tyngdebølger på Jorden. Det har forsynet videnskaben med en helt ny »sans«, hvorved man pludselig kan afkode det ellers hidtil skjulte. Kilde: Nature I centrum af formentlig alle større galakser, herunder vores egen Mælkevej, lurer de såkaldte supermassive sorte huller. Ingen ved reelt, hvordan de er dannet, men de er fuldstændig ubegribeligt tunge. Mælkevejens centrale sorte hul, Sagittarius A*, er en letvægter med en masse på »blot« fire millioner gange Solen. Men andre galaksecentre gemmer på sorte huller med en masse, der overgår Solen flere milliarder gange. Ifølge prognoserne kommer der til at gå over fire milliarder år, før Mælkevejen kolliderer med sin store nabogalakse, Andromeda – hvorved deres centrale sorte huller formentlig vil smelte sammen. Det er med andre ord en sjælden begivenhed. Men i kraft af de cirka2.000 milliarder galakser, der menes at funkle i det synlige univers, må galaksekollisioner og dermed også sammensmeltninger af ekstremt tunge centrale sorte huller være en relativt hyppig begivenhed derude. En dag bliver LISA formentlig i stand til at måle aldeles ufattelige begivenheder som disse. Hvorved vi for alvor kan trænge helt ind i det bankende hjerte af galakserne og dermed til oprindelsen af en god bid af alt, hvad der findes.",
        "metadata": {
            "source": "https://www.berlingske.dk/videnskab/alt-ved-denne-opdagelse-er-hjernevridende",
            "image_url": "https://berlingske.bmcdn.dk/media/cache/resolve/image_x_large/image/133/1332169/23517132-science-space.jpg",
            "publication_time": "Søndag d. 13. september 2020, kl. 09.15",
            "author": "Lars Henrik Aagaard",
            "related_links": [],
            "attachments": []
        }
    }
}