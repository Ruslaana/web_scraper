{
    "version": "1.0",
    "document": {
        "id": "https://www_berlingske_dk/boganmeldelser/italiener-leverer-moralsk-spaending",
        "title": "Italiener leverer moralsk spænding",
        "content": "Kan bestikkelse og korruption gradbøjes, og er løgne og ulovligheder lettere at se gennem fingre med, hvis de umiddelbare konsekvenser synes mindre betydelige? Kan sandheden modelleres? Kan retsind? Skal man som advokat påtage sig enhver opgave, hvad enten ens klient har begået ulovligheder eller ej? Eller har man som juridisk bisidder eller forsvarer også et moralsk, etisk, samfundsmæssigt ansvar? Det er nogle af de centrale spørgsmål, den italienske forfatter Gianrico Carofiglio stiller i sin nye og fjerde bog i serien om forsvarsadvokaten Guido Guerrieri, »På kanten af sandheden«. Her sættes moral og menneskelig såvel som retslig ubestikkelighed i fokus, og bogens spændingskurve og dramatiske klimaks er nøje afstemt med afsløringen af både den aktuelle sags hovedmistænkte og Guerrieris egen juridiske habitus.  Der er med andre ord ikke mange mord og adrenalinpumpende biljagter i Gianrico Carofiglios bog (og bøger), der kun med lidt ekstra god vilje kan kaldes kriminalromaner. Den fortællemæssige opbygning og afsløring af skyldige og ikke-skyldige er godt nok hentet fra krimiens og spændingslitteraturens formsprog, men forfatterens adstadige, moralsk filosoferende pen er samtidig så atypisk, at bogen ikke helt kan genre-rubriceres. Handlingen er henlagt til Bari, hvor Guerrieri er en højt respekteret forsvarsadvokat og måske også lidt af en særling, idet han har for vane at føre lange samtaler med sin sandsæk, der hænger hjemme i stuen. Han er en habil bokser og bruger sporten som meditativ sparringspartner, og så er han en forsigtig livsnyder med hang til sund mad, god vin og smukke kvinder. Smøgerne har han lagt på hylden, og han tager som regel cyklen på arbejde.  Han bliver kontaktet af en gammel studiekammerat, der fra start har lagt sin karriere i en særdeles strømlinet retning, og som nu er en anerkendt, men også frygtet dommer. Vennen beskyldes for at have modtaget bestikkelse for at løslade eller minimere domme for diverse forbrydere, så Guerrieri påtager sig fortrøstningsfuldt sagen, indhenter nye oplysninger med hjælp fra den langbenede, motorcykelkørende privatdetektiv Annapaola Doria og sætter ret hurtigt modstanderne skakmat. Men nye forlydender om dommeren får ham undervejs til at tvivle på sin egen rolle og på sandheden i anklagerne. Skyld og uskyld er normalt ikke noget, han forholder sig til, men lige præcis i denne sag, hvor det er en af retsvæsnets vigtigste repræsentanter, der står for skud, vakler hans ellers indgroede neutralitet. Og hvad samt hvem kan man overhovedet stole på? Carofiglio, der i øvrigt er antimafiadommer, skriver nøgternt og registrerende og bedre end de fleste. Han er underholdende og interessant, og hans nuancerede portræt af skyldige og uskyldige giver stof til eftertanke i dette evigt aktuelle tema om ærlighed og sandhed, skyld og uskyld, ret og vrang. Hvor går grænsen mellem det tilladte og det forbudte? Og hvem er den rette til at kaste den første sten, når løgne og fortielser kommer for en dag?  Titel:På kanten af sandheden.Forfatter:Gianrico Carofiglio.Oversætter:Marie Andersen.Sider:320.Pris:300 kr.Forlag:Hr. Ferdinand.",
        "metadata": {
            "source": "https://www.berlingske.dk/boganmeldelser/italiener-leverer-moralsk-spaending",
            "image_url": "https://berlingske.bmcdn.dk/media/cache/resolve/image_x_large/image/16/169278/11420250-bestikkelse.jpg",
            "publication_time": "Fredag d. 20. november 2015, kl. 22.30",
            "author": null,
            "related_links": [],
            "attachments": []
        }
    }
}