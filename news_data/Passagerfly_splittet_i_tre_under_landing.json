{
    "version": "1.0",
    "document": {
        "id": "https://www_berlingske_dk/internationalt/passagerfly-splittet-i-tre-under-landing",
        "title": "Passagerfly splittet i tre under landing",
        "content": "Et passagerfly af typen Boeing 737 er styrtet ned under landing på øen San Andrés i Colombia, rapporterer tv-stationen CNN. Flyet fra det colombianske selskab Aires Airlines blev angiveligt ramt af lynet og brækkede derefter i tre stykker i forbindelse med landingen. Myndighederne oplyser, at mindst én person er dræbt, mens 120 passagerer menes at være kvæstet, heraf fem alvorligt. Flere lokale medier skriver, at den dræbte er en ældre colombiansk kvinde, som fik et hjerteanfald kort efter ulykken. Flere slap helt uden skader På flyet befandt sig ifølge CNN i alt 131 mennesker, heriblandt fire børn og seks besætningsmedlemmer. En dreng på halvandet år er ifølge politiet sluppet uden en eneste skramme, mens også fem andre vurderes at være helt uskadte. Hovedparten af passagererne var colombianere, mens der også var flere amerikanerne, tyskere, franskmænd og brasilianere om bord. Lynet ramte flyet mindre end 80 meter fra landingsbanen og blot få sekunder før, det ramte jorden. Flyet var på vej fra hovedstaden Bogotá til øen San Andrés, der er en populær turistdestination i det caribiske hav. /ritzau/AFP ",
        "metadata": {
            "source": "https://www.berlingske.dk/internationalt/passagerfly-splittet-i-tre-under-landing",
            "image_url": "https://berlingske.bmcdn.dk/media/cache/resolve/image_x_large/image/84/841190/2943654-colombia-air-crash.jpg",
            "publication_time": "Mandag d. 16. august 2010, kl. 14.42",
            "author": null,
            "related_links": [],
            "attachments": []
        }
    }
}