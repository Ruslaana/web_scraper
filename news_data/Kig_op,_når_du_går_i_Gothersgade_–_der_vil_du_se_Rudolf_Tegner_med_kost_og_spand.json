{
    "version": "1.0",
    "document": {
        "id": "https://www_berlingske_dk/arkitektur/kig-op-naar-du-gaar-i-gothersgade-der-vil-du-se-rudolf-tegner-med-kost",
        "title": "Kig op, når du går i Gothersgade – der vil du se Rudolf Tegner med kost og spand",
        "content": "En af de mange gader i København, der trods tidernes almindelige omskiftelighed på næsten magisk vis har bevaret sin grundplacering i byens hierarki, er Gothersgade. Det har altid undret mig, at den lange, lige gade, der blandt andet ligger over for Kongens Have, er så diffus i sin stemning. At den rummer så mange småtilfældige små huse og ikke for alvor drager fordel af at ligge så tæt på nogle af byens mest attraktive kvadratmeter. Som altid kan forklaringen findes i historien. Gothersgade var nemlig i gamle dage, før den blev en gade, en affaldskanal – ja, simpelthen kanten af byen, 'Stadsgraven' som området hed. I midten af 1600-tallet blev Stadsgraven opfyldt for at gøre plads til Ny København, og i 1650-55 blev den gade, der i dag er Gothersgade, udstukket. De første år af sin levetid hed den Kongensgade, men allerede fra 1664 blev den omdøbt til Gothersgade. Så det er altså derfor, at Gothersgade er blevet ved med at være en lidt uklar størrelse i byen. Lige siden sin fødsel har gaden været et uroligt sted. Allerede i 1680 blev der klaget over, at folk bare smed deres affald i gaden, og at man ovenikøbet blev overfuset, hvis man vovede at påtale svineriet. I løbet af 1700-tallet blev Gothersgade bebygget med pænt store bindingsværkshuse, der i løbet af århundredet blev forhøjet, men som man ser det igen og igen i København, var det som om selve stedet modsatte sig en statusmæssig opgradering. Det udskridende, lidt rodede præg fortsatte op gennem århundrederne og var stadig tydeligt, da København  i slutningen af 1800-tallet igen fik vokseværk. Den meget tætte karré mellem Gothersgade, Store Regnegade, Gammel Mønt og Møntergade blev hurtigt udset til sanering, selvom mange historiske huse ville ryge med i købet. Blandt andet Bertel Thorvaldsens fødehjem. Kommunen eksproprierede hele molevitten og overdrog grunden og byggeretten til et byggekonsortium, som fra 1908 kalde sig A/S Christian IXs Gade. Planen var nemlig at lave en ny diagonalgade gennem den gamle karré, og naturligvis skulle den opkaldes efter den i 1906 afdøde konge. Konsortiet hyrede arkitekten Eugen Jørgensen til at stå for byggeriet, og der er måske noget dér, som ikke ville kunne stå for en moderne habilitetsgranskning. Jørgensen sad nemlig også i Borgerrepræsentationen – altså den borgerrepræsentation, der solgte grunden til det konsortium, Jørgensen også var medejer af – men sådan kunne man godt styre byen i gamle dage. I dag kan man begræde, at byen mistede mange fine 1700-tals-huse i saneringen, men på den anden side skabte det radikale greb også en af de sjove, lagdelte historier, der er med til at gøre en god by god. Det er elementært spændende, at man kan læse byens fortælling som lag på lag af mere eller mindre geniale beslutninger. Christian IXs Gade var måske ikke en af de bedste, men resultatet er på sin egen sære måde ret charmerende. Eugen Jørgensen var elev af den nationalromantiske Hans J. Holm, som igen var elev af Herholdt, der i sin tid insisterede på at skabe en 'national' arkitektur i 'ægte' materialer. Denne stofligt interesserede indflydelse ser man tydeligt i de to store trekantede blokke, Jørgensen tegnede for sit konsortium. Her bliver motiverne smidt lystigt oven på hinanden, men alle i en germansk/dansk stil med bindingsværk, borgtårne, karnapper og kviste. Det hele ligner noget, Walt Disney ville have elsket, og selvom det måske ikke er det, man kalder god smag, så er der noget fandenivoldsk festligt over hele kompositionen, som jeg altid har holdt af. Det erklærede mål for bebyggelsen var, at den skulle være af fornem kvalitet, med store lejemål, så byen kunne tiltrække velhavende indbyggere. De mindrebemidlede borgere, der havde boet i karreens gamle, små lejligheder blev bedt om at finde nye boliger i de nye forstæder, der var ved at opstå på kanten af hovedstaden. Det hele blev bygget ualmindeligt hurtigt, og de to trekanter stod færdige i 1909. For at sætte trumf på udstyrede Jørgensen den spidse kant mod Gothersgade med en kunstnerisk udsmykning. Til dette formål hyrede han ingen ringere end Rudolf Tegner, der på det tidspunkt stadig var en ret ung mand. Tegner var i gang med sit Finsens-monument, »Mod Lyset«, men afså sig tid til at skabe relieffet »Forårsrengøring«, som kan studeres på Gothersgade 47. Man ser den unge kvinde med kosten, de små børnehjælpere med skuresvampe og en enkelt lille dreng, der følger alt det gamle ud af billedet. Der er noget humoristisk i hele sceneriet og en raffineret og moderne leg med billedplan og 'virkelighed': Figurerne, der er 'billeder', står på en bølget gesimskant, der er en del af arkitekturen, og den ene lille hjælper er endda med sin svamp ved at skrubbe på det aktuelle fysiske hus. Tegner var noget af en alvorsmand, har man indtryk af, men i dette lille værk slipper han humoren løs – et humør og et overskud, der passer fint med hele Christian IXs Gade-projektet. ",
        "metadata": {
            "source": "https://www.berlingske.dk/arkitektur/kig-op-naar-du-gaar-i-gothersgade-der-vil-du-se-rudolf-tegner-med-kost",
            "image_url": "https://berlingske.bmcdn.dk/media/cache/resolve/image_x_large/image/149/1499398/23963193-.jpg",
            "publication_time": "Lørdag d. 01. januar 2022, kl. 15.24",
            "author": "Holger Dahl",
            "related_links": [],
            "attachments": []
        }
    }
}