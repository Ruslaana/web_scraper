{
    "version": "1.0",
    "document": {
        "id": "https://www_berlingske_dk/kunst/fem-stjerner-man-faar-straks-lyst-til-at-drikke-absint-og-lytte-til-wagner",
        "title": "Fem stjerner: Man får straks lyst til at drikke absint og lytte til Wagner",
        "content": "Drømmesyner om arkadiske landskaber eller uhyggelige kig ned i en boblende, kimærefyldt underverden. Månelys, elverpiger – og anelser! Symbolismen, der dominerede kunsten i 1890erne, har det hele, og dens billeder ligner til enhver tid en blanding af overstyrede pubertetsfantasier og »prog rock«-pladecovere fra 1970erne. Symbolismen og dens billedverden balancerer altid på kanten af kitsch og har derfor generelt et halvdårligt ry blandt seriøse kunsttyper (ligesom dens uvorne lillebror, surrealismen i øvrigt), men en gang imellem skal man alligevel tage den frem, pudse den af og kigge ordentligt på den. For inde i al den overspændte og følsomme tåge, inde blandt sfinkserne, prinsesserne, skøgerne og dæmonerne, er der masser af overset guld at finde. Glimrende malerier, flotte rammer og elementer, der peger både bagud og fremad i kunsthistorien, sådan at det er en ren rebuslyst at gå på opdagelse i symbolismens samlede univers. Kimæren græder, fordi de unge kunstnere vender hende ryggen. Alexandre Séon, »Kimærens fortvivlelse«, 1890.Fold sammenLæs mereFoto: Foto: Thomas Hennocque. Det er derfor en meget velkommen og – lad det være sagt med det samme – en fantastisk seværdig udstilling, Ordrupgaard-museet har fået stablet på benene. »Drømmenes port«, hedder den med en titel taget fra den symbolistiske forfatter Marcel Schwobs novellesamling »La Porte des Rêves« fra 1899, og netop lige så banal og billedrig som den titel er hele udstillingen. En skøn, nervespændt, dekadent, intens og opiumsopfyret drøm, der virker som et velgørende frikvarter fra alle de minoritetsfikserede, klimabevidste, økologiske, synd-for-nogen-udstillinger, vi har set på alle landets kunstmuseer i de senere år. Symbolismen var selv et opgør med samtiden, da den fandt sit udtryk i slutningen af det 19. århundredes Paris. Efter det moderne gennembrud og naturalismen og impressionismen var de unge og ambitiøse kunstnere blevet trætte af virkeligheden. Industrialiseringens tempo og voldsomme forandringer plagede de unge kunstnere, der kæmpede imod de nye tiders overdrevne materialisme og i stedet søgte mod en åndelig verden bag tingene. En sandere kunst, der ikke interesserede sig for overflader, men for dybet af den menneskelige sjæl. Paul Gauguin var en af pionererne med sin »syntetisme«, men det var i Paris hos en endnu yngre generation, at den »idealistiske symbolisme« blev formuleret, udviklet og dyrket. Alphonse Osberts »Morgenharmoni« fra 1902 kunne have været omslaget til en plade med gruppen Genesis.Fold sammenLæs mereFoto: Foto: Thomas Hennocque. På Ordrupgaard kan man stifte bekendtskab med en helt række navne, der som regel er henvist til kunsthistoriens fodnoter, men som her bliver synlige igen. Navne som George Desvallières, Ary Renan, Fernand Khnopff og Alexandre Séon for bare at nævne nogle stykker, kun de færreste har hørt om. Mødet med disse kunstnere er ikke nødvendigvis en åbenbaring, for mange af dem er glemte med god grund, men netop den virkelighed er det, der gør udstillingen så interessant. Man går fascineret fra det ene kitschede tableau til det næste og tænker: »Hvad har det dog været for en mærkelig tid?« Ordrupgaards udstilling består af værker udlånt af en enkelt samler, franske Lucile Audouy, som i mere end 50 år har samlet på symbolistisk kunst, uanset hvad tidsånden omkring hende har givet sig af med. Dette personlige og egensindige udvalg gør præsentationen behageligt skarp: Værkerne er valgt, fordi Lucile Audouy har været begejstret for dem, og ikke for at tækkes en eller anden ekstern, kunsthistorisk eller identitetspolitisk dagsorden. Alle tidens kuratorer kunne lære noget af den tilgang, tror jeg. Den store bagmand og inspirator for de symbolistiske digtere var Charles Baudelaire (1821-1867), der døde, før symbolismen blomstrede op, men hvis digtsamling »Les Fleurs du Mal« fra 1857 (på dansk: »Syndens Blomster«, 1921) blev et referenceværk. Symbolismens kunstnere var ligesom de engelske »prærafaelitter« inspireret af middelalderens »flade« kunst.\nHer Alexandre Séons værk »Tanken« fra 1899.Fold sammenLæs mereFoto: Foto: Thomas Hennocque. Den nye tids forfattere, billedkunstnere og musikere mødtes blandt andet til nogle meget teatralske seancer i »rosenkorsordenen« og dens Rose Croix-saloner organiseret af forfatteren Joséphin Péladin. Her var Erik Satie huskomponist, og kunstnerne fandt sammen her for at trænge dybere ind i tilværelsens mysterier. »Nerveadelen,« kaldte den svenske digter August Strindberg sin generation, og det var præcis det nervebetonede, det hyperfølsomme og det overspændte, de symbolistiske digtere dyrkede. De var interesserede i al slags okkultisme, i middelalderens sagn og fortællinger, i eksotiske mytologier og i alt, hvad der i det hele taget kunne bekræfte dem i, at den fysiske verden var en jammerdal. Tanken om, at den virkelige verden findes på den anden side af tidens slør, er en tanke, man kan finde i vestlig kultur fra den tidligste kristendom, så symbolisternes dyrkelse af den transcendente sandhed var på ingen måde ny. Den var en klassisk modreaktion af samme type som for eksempel impressionisternes opgør med »salonkunsten« 25 år før. En bevægelse, der havde det stik modsatte sigte. Det androgyne, det overstyrede, det mystiske blev dyrket af symbolisterne. Romaine Brooks, »Portræt af markise Casati, 1920.Fold sammenLæs mereFoto: Foto: Thomas Hennocque. Det interessante ved symbolismen var, at bevægelsen flammede op så heftigt så hurtigt, og at den døde stort set uden at efterlade sig spor. Dele af symbolismen voksede ind i surrealismen, og en digter som Arthur Rimbaud blev en stor inspiration for det 20. århundredes moderne poesi, men de fleste af de billedkunstneriske manerer blev opgivet, da Første Verdenskrig brød ud, og virkeligheden igen blev virkelig, om man så må sige. Symbolismens billedsprog overlevede til en vis grad i den kommercielle kunst, men fra 1920erne var også det endegyldigt slut – før stilen som nævnt dukkede op igen på 1970ernes pladeomslag. Ordrupgaards kuratorer har delt udstillingen op i tre dele: Vi møder først den »hvide« symbolisme, der dyrker folkeeventyrene og middelalderens flade billedverden. Så kommer den »sorte« symbolisme med alle kimærerne og de angstfyldte beskrivelser af kvinden som vampyr og seksualiteten som en mørk kraft i verden. Endelig har vi den arkadiske fascination af mystiske landskaber med uendelige blå horisonter, tågede skovbryn og »anelser« i massevis. De tre billedverdener er umiddelbart velkendte, men sammenstillingen og de myldrende associationer, udstillingen åbner for, gør oplevelsen helt fortryllende. Man får straks lyst til at drikke absint og lytte til Wagner – eller Satie. Udstillingen kommer med et meget omfangsrigt, meget velskrevet og uhyre interessant katalog, så der er ikke meget at betænke sig på. Man må takke Lucile Audouy for at have skabt denne fantastiske samling og Ordrupgaard for at få så stor en del af den bragt til Danmark »DRØMMENES PORT. SYMBOLISME« Til 15. juni 2025 Ordrupgaard Vilvordevej 110 2920 Charlottenlund",
        "metadata": {
            "source": "https://www.berlingske.dk/kunst/fem-stjerner-man-faar-straks-lyst-til-at-drikke-absint-og-lytte-til-wagner",
            "image_url": "https://berlingske.bmcdn.dk/media/cache/resolve/image_x_large/image/188/1888342/24888050-mystiske-anelser-i-nattens-mulm-og-mrke-var-et-mo.jpg",
            "publication_time": "Tirsdag d. 11. februar 2025, kl. 14.32",
            "author": "Holger Dahl",
            "related_links": [],
            "attachments": []
        }
    }
}