{
    "version": "1.0",
    "document": {
        "id": "https://www_berlingske_dk/design/hvor-starter-mennesket-hvor-slutter-dyret",
        "title": "Hvor starter mennesket, hvor slutter dyret?",
        "content": "Det føles, som om hun har været med længe, selv om Anne Sofie Madsen kun har vist sine kollektioner i København to gange før denne sommer. Som om hun hører til. Se også:Anne Sofie Madsen viste eksistentialistisk mode Måske fordi hun er så sikker, at indtrykket ikke er flakkende. Måske fordi hun er så dygtig, at hvert show har været ikke bare en fornøjelse, men en oplevelse. Hendes tøj vækker til eftertanke, samtidig med at det er smukt at se på. Og nej, hun laver ikke tøj til en tirsdag på kontoret, med mindre man hedder Oh Land og har brug for koncertkjoler, men hun laver tøj, der er forholder sig til kroppen og til det, der er indeni. Og at det faktisk har et publikum, viser hendes webshop, hvor bestillingerne tikker ind fra hele landet, ikke bare fra København. Hun lavede kjoler beklædt med plasticknogler, hun viste, hvor modellerne også havde handsker med knogler sat fast. Som spidse fuglevinger, som forsteninger, som en skelethånd. Hvor starter mennesket, hvor slutter dyret, og bliver vi til det samme, når vi dør? Kjoler med tyl syet sammen i bugtende mønstre over kroppen og i rosetter. Små strimler af stof og de fineste snorre og bånd. Nogle i pink, andre i grå. Langt de fleste indgange er kjoler, nogle ganske gennemsigtige med skeletagtige mønstre syet på, en hættetrøje med applikationer og en ekstremt højt skåret badedragt (måske mere specielt end decideret pænt) . Og som noget nyt mange mange mange Swarowskikrystaller, både brugt som pigge på skuldre og i mønstre, men også i glitrende klaser, der sad fast på tøjet. Uendelig smukt og så fint forarbejdet, at man kun kan sukke i beundrende stilhed. Som altid foruroligende prints af sælsomme ansigter - og denne gang også af smeltende vaffelis og drivende dråber. Det er smukt, men det er ikke yndigt, modellerne i deres kridhvide Nikesko var klar til kamp eller flugt. Tilskuerne? Betagede. Og begejstrede over, at hun stadig er her. Se også:Anne Sofie Madsen viste eksistentialistisk mode",
        "metadata": {
            "source": "https://www.berlingske.dk/design/hvor-starter-mennesket-hvor-slutter-dyret",
            "image_url": "https://berlingske.bmcdn.dk/media/cache/resolve/image_x_large/image/49/494199/5467142-anne-sofie-gr-det-igen-igen-igen.jpg",
            "publication_time": "Fredag d. 10. august 2012, kl. 11.20",
            "author": "Sarah Skarum",
            "related_links": [],
            "attachments": []
        }
    }
}