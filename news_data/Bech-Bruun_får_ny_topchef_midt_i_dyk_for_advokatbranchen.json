{
    "version": "1.0",
    "document": {
        "id": "https://www_berlingske_dk/karriere/bech-bruun-faar-ny-topchef-midt-i-dyk-for-advokatbranchen",
        "title": "Bech-Bruun får ny topchef midt i dyk for advokatbranchen",
        "content": "Mens Randi Bach Poulsen var den første kvinde til at indtage posten som managing partner i Bech-Bruun, er Simon Evers Kalsmose-Hjelmborg med sine 43 år til gengæld den hidtil yngste managing partner, som landets næststørste advokatfirma har udpeget. Den nye mand i spidsen for Bech-Bruun overtager topposten som managing partner på et tidspunkt, hvor advokatbranchen er under pres. Efter ti år med konstant vækst dykkede branchens samlede omsætning for første gang i 2013. Nye tal fra brancheforeningen Danske Advokater viser, at omsætningen i advokatbranchen 2013 faldt med hele 10,3 procent til 10,3 milliarder kroner i forhold til 2012, hvilket ifølge brancheforeningen formentlig afspejler både en faldende aktivitet i branchen, men også et forstærket pres på priserne. Simon Evers Kalsmose-Hjelmborg konstaterer, at Bech-Bruun – i modsætning til mange andre i branchen – havde et relativt godt år i 2013 med vækst, men også at branchens nedgang er meget brat.  »Bech-Bruun har ikke været ramt af den generelle nedgang, men det betyder ikke, at jeg ikke er ydmyg over for, at vi sagtens kan blive ramt af nedgang i 2014 eller 2015. Branchen er i opbrud, og kampen mellem alle slags videnrådgivere skærpes,« siger Simon Evers Kalsmose-Hjelmborg. Der er i de seneste år sket en stigende brancheglidning mellem især advokater og revisorer, men også i forhold til de råd-givende ingeniører, og Bech-Bruuns nye førstemand har ikke tænkt sig at se passivt til, at andre brancher æder sig ind på advokaternes domæne. »Vi bliver nødt til at se, om der er områder, hvor vi kan tage konkurrencen op. Det kunne måske være på det økonomiske område. Jeg har selv ansat flere økonomer i min egen afdeling, og derfor kunne vi måske også levere analyse- og konsulentopgaver, men vi skal samtidig være meget påpasselige med ikke at udvande vores brand,« siger Simon Evers Kalsmose-Hjelmborg. Simon Evers Kalsmose-Hjelmborg forudser, at yderligere specialisering er vejen frem for et stort advokatfirma som Bech-Bruun, der har 515 medarbejdere, heraf 80 partnere.  »Karnovs Lovsamling fyldte måske èt bind for 50 år siden. I dag kan den næppe være på to hyldemeter. Selv om øget specialisering er en gammel traver, er det den vej, lovmøllen går. Og det er på specialisering, at vi virkelig kan differentiere os. For når det bliver rigtig svært juridisk, oplever jeg ikke samme grad af konkurrence fra andre brancher,« siger Simon Evers Kalsmose-Hjelmborg. Simon Evers Kalsmose-Hjelmborg er ekspert i EU-ret, konkurrenceret, statsstøtte og udbud og har hos Bech-Bruun været leder af faggruppen EU- og Konkurrenceret.  Blandt de store advokatfirmaer er Bech-Bruun i øvrigt ikke ene om at vælge unge kræfter til posten som managing partner. Hos Plesner, der er landets fjerdestørste advokatfirma, er 40-årige Tom Kári Kristjánsson for nylig blevet managing partner. Sidste år blev Tomas Ilsøe Andersen ligeledes i en alder af 40 år managing partner for Kammeradvokaten.",
        "metadata": {
            "source": "https://www.berlingske.dk/karriere/bech-bruun-faar-ny-topchef-midt-i-dyk-for-advokatbranchen",
            "image_url": "https://berlingske.bmcdn.dk/media/cache/resolve/image_x_large/image/61/612132/7261905-27bussimon-evers-kalsmose-hjpg.jpeg",
            "publication_time": "Onsdag d. 26. marts 2014, kl. 22.30",
            "author": "Vibe Hyltoft",
            "related_links": [],
            "attachments": []
        }
    }
}