{
    "version": "1.0",
    "document": {
        "id": "https://www_berlingske_dk/samfund/laege-suspendet-efter-doedsfald-efter-overset-blodprop",
        "title": "Læge suspendet efter dødsfald efter overset blodprop",
        "content": "Den læge, der overså symptomer på en blodprop hos 36-årige Regina Holmegaard fra Glamsbjerg på Fyn, er suspenderet, mens sagen undersøges. Sundhedsstyrelsen har med øjeblikkelig virkning frataget lægen retten til at rådgive og behandle patienter i lægevagten.Det skriver Fyens Stiftstidende. Vagtchef for lægevagten i Region Syddanmark Ole Holm Thomsen er tilfreds med, at det er den rigtige myndighed, der træffer beslutningen. »Det er ikke en hovsa-beslutning fra en politiker eller en embedsmand, der måtte have en mening om sagen. Det (beslutningen, red.) skal komme fra den uvildige instans, der er ansvarlig for vores virke,« siger han til Fyens Stiftstidende.  Bo Libergren (V), der er formand for sundhedssamordningsudvalget i Region Syddanmark, bekræfter også suspenderingen: »Af hensyn til patienternes tillid er det rigtigt, at den pågældende læge ikke deltager i lægevagten, så længe sagen behandles,« siger han til avisen. Det var tilbage i marts, at den pågældende lægevagt ikke opfangede, at Regina Holmegaard havde brug for hjælp. Hun døde få timer efter konsultationen. Det er siden kommet frem, at lægen i perioden 1. marts til 29. april 2014 havde hele 38 vagter på syv til ni timer hos vagtlægen.  ",
        "metadata": {
            "source": "https://www.berlingske.dk/samfund/laege-suspendet-efter-doedsfald-efter-overset-blodprop",
            "image_url": "https://berlingske.bmcdn.dk/media/cache/resolve/image_x_large/image/32/323937/7489902-rb-plus-hjerteforening-ring-112-hvis-du-er-i-tvivl.jpg",
            "publication_time": "Lørdag d. 05. juli 2014, kl. 02.15",
            "author": null,
            "related_links": [],
            "attachments": []
        }
    }
}