{
    "version": "1.0",
    "document": {
        "id": "https://www_berlingske_dk/internationalt/tyrkisk-oppositionspolitiker-anholdt-for-terrorisme-og-korruption",
        "title": "Tyrkisk oppositionspolitiker anholdt for terrorisme og korruption: »Et kupforsøg mod den kommende præsident«",
        "content": "Han er Recep Tayyip Erdoğans største konkurrent til præsidentposten. Eller det var Ekrem Imamoglu indtil natten mellem tirsdag og onsdag, da politiet stormede hans hjem og anholdt ham for mistanke om terrorisme og korruption. Derudover blev der udstedt en arrestordre på over 100 andre personer. Nu sidder oppositionspolitikeren i arresten, mens demonstrationerne raser i området omkring politistationen. Samtidig er en række sociale medier blevetbegrænset markanti Tyrkiet, og flere togstationer i Istanbul er blevet lukket. Et fire dage langt forbud mod at demonstrere er ligeledes landet. Men folk har trodset forbuddet og er gået på gaden. Det er de af to årsager: De mener, at anholdelsen af Imamoglu er politisk. Og de vil have ham løsladt. Imamoglu er i gang med sin anden borgmesterperiode i Istanbul, men det er næppe hans mest interessante rolle. Han bliver nemlig af mange opfattet som den mest oplagte modkandidat til Erdoğan, når tyrkerne senest i 2028 skal til præsidentvalg. Imamoglu har, sammen med andre oppositionspolitikere, løbende beskyldt Erdoğan for at prøve at ekskludere ham fra landets politiske system. Kort tid inden sin anholdelse sagde han i en video på sociale medier, at »regeringen går imod folkets vilje«, og at»Tyrkiet står over for et stort tyranni, som han ikke vil lade sig slå ud af«. Forbuddet mod protest og demonstration trådte i kraft kort efter anholdelsen. Og det er næppe tilfældigt, at det netop er fire dage, forbuddet gælder. Supporters of Istanbul Mayor Ekrem Imamoglu gather near the city's police headquarters in Istanbul, Turkey, March 19, 2025. REUTERS/Tolga Uluturk TPX IMAGES OF THE DAYFold sammenLæs mereFoto: Tolga Uluturk/Reuters/Ritzau Scanpix. Alt tyder nemlig på, at Imamoglu først vil blive stillet for en dommer om fire dage. Han er blevet anholdt for anklager om korruption samt økonomisk støtte til en terrororganisation, som han, ifølge anklagerne, har støttet gennem sit samarbejde med et prokurdisk parti. Det var forventet, at Imamoglu ganske snart ville blive præsenteret som partiet CHPs kandidat til det næste præsidentvalg. Men tirsdag aften blev hans eksamensbevis fra Istanbuls Universitet trukket tilbage, og præsidentdrømmen synes derfor at være bristet. Ifølge den tyrkiske lovgivning skal man nemlig have en videregående uddannelse for at kunne blive præsident. Mads Isaksen er dansk journaliststuderende og bosat i Istanbul. Han er til stede ved demonstrationerne, der finder sted ganske kort fra den politistation, hvor Imamoglu sidder. Men demonstranterne er langtfra alene. Politiet er nemlig massivt til stede, og ifølge Mads Isaksen har de også vandkanoner klar på bilerne. Politiet er massivt til stede ved demonstrationerne i Istanbul.Fold sammenLæs mereFoto: Yasin Akgul/AFP/Ritzau Scanpix.  Han beskriver, hvordan en stor gruppe universitetsstuderende er mødt op til demonstrationen, der blev varslet blot få timer, før den løb af stablen. Der har været beretninger om, at politiet tidligere på dagen har slået hårdt ned på universitetsdemonstranterne, der startede med at demonstrere andetsteds. En demonstrant forklarer i en lydfil, som Berlingske har hørt, at politiet både har brugt tåregas og knippelslag mod demonstranterne på universitetet. Det har ikke været muligt at bekræfte dette. Nu står de i samlet flok og råber om løsladelse af Imamoglu samt skældsord mod Erdoğans parti, AKP. »Vi skal stå sammen mod fascisme,« siger en demonstrant i en lydfil, som Berlingske har fået tilsendt. »Vi vil blive ved med at demonstrere, indtil han er løsladt,« uddyber han. Det er ikke kun demonstranterne, der taler med store bogstaver til Erdoğan og AKP. Også formanden for Imamoglus parti, CHP, har beskrevet situationens alvor. »Lige nu er vi vidne til et kupforsøg mod Tyrkiets kommende præsident,« udtaler han ifølgeThe New York Times. Erdoğan er i gang med sin anden – og dermed sidste – præsidentperiode. Dog har den 71-årige præsident tidligere udtalt, at der kan komme forfatningsændringer i 2025. Om det vedrører loftet for præsidentperioder, kan man kun gisne om. Han har været præsident i Tyrkiet siden 2014, men han har de facto været leder af landet siden 2003, da han blev premierminister. Han kan godt stille op til et nyt valg, hvis det udskrives, inden hans nuværende periode slutter. Derforpeger flere på,at et præsidentvalg spøger i horisonten. Nu med en modstander mindre.",
        "metadata": {
            "source": "https://www.berlingske.dk/internationalt/tyrkisk-oppositionspolitiker-anholdt-for-terrorisme-og-korruption",
            "image_url": null,
            "publication_time": "Onsdag d. 19. marts 2025, kl. 18.21",
            "author": "Emil Lund Jensen",
            "related_links": [],
            "attachments": []
        }
    }
}