{
    "version": "1.0",
    "document": {
        "id": "https://www_berlingske_dk/samfund/aktivist-maa-se-i-eget-pet-arkiv",
        "title": "Aktivist må se i eget PET-arkiv",
        "content": "Højst usædvanligt har PET givet fredsaktivisten Tom Paamand indsigt i tjenestens registreringer om ham frem til 1989, skriver Dagbladet information torsdag. Selv om det ikke er mange oplysninger, PET har udleveret, giver det anledning til nye spørgsmål om tjenestens praksis. PET afviser dog over for Information at have ændret sin praksis. Måske er PET indstillet på at åbne for en historisk indsigt i tjenestens registreringer frem til 1989? I hvert fald har den 54-årige fredsaktivist Tom Paamand for nylig fået indsigt i 27 år gamle registreringer, hvor han er nævnt. PETs afgørelse om at give freds­aktivisten »aktindsigt i de dokumenter, som efterretningstjenesten har registreret om Dem i perioden 1945-89«, kommer samtidig med, at spørgsmålet om indsigt i gamle PET-registreringer skal behandles i Justitsministeriet. I morgen slutter nemlig høringsfristen for den betænkning, hvor det såkaldte Wendler-Pedersen-udvalg har skitseret en mulig historisk indsigt i PET’s arkiv. PET har registreret to dokumenter på tilsammen fem A4-sider, der ud over Paamand også indeholder navne på over 20 andre aktivister. Teksten er ifølge Paamand skrevet med gammeldags skrivemaskine, men enkelte ord er tilføjet i hånden. I sommeren 1985 deltog Paamand i en ’March for liv’, hvor 30-40 fredsaktivister i fem uger vandrede fra København til grænsen i Sønder­jylland, hvor de mødte en tilsvarende vesttysk march. Undervejs støttede marchen lokale demonstrationer og aktioner, og dokumenter beskriver to forskellige lokale aktioner. Det første dokument er fra 3. september 1985: »Vedr.: MARCH FOR LIV« lyder overskriften. Der omtales et fredsmøde med talere i det lokale parkanlæg Borgvold. »En del af marchdeltagerne mødte ikke op ved mødet i Borgvold, men »indtog« en plads på Det Militære Øvelsesområde ved Finderup/Ravn­strup, idet mindst 7 af dem satte sig ved Mou Sø«, har PET noteret. Senere blev syv marchdeltagere deriblandt Paamand anholdt under et større politiopbud, »idet de på politiets opfordring nægtede at forlade stedet.« Dokumentet rummer navne på i alt 13 anholdte ved den lejlighed. I en »ekstrakt« dateret 18. oktober 1985 »Vedr.: INTERNATIONAL FREDSLEJR ved MOSSØ og MARCH FOR LIV« nævnes Paamand som en af flere aktivister, der er sigtet for ulovligt at »have trængt ind på Flyvestation Vandels område ved at entre et 2 m højt ståltrådshegn.« Her bredte aktivisterne ifølge Paamand en rødternet dug ud for at spise fra en medbragt madkurv, inden de blev bortvist og anholdt. Samme dag blev også 28 udenlandske personer anholdt for »ulovlig indtrængen på Flyvestation Vandels område.« BNB",
        "metadata": {
            "source": "https://www.berlingske.dk/samfund/aktivist-maa-se-i-eget-pet-arkiv",
            "image_url": "https://berlingske.bmcdn.dk/media/cache/resolve/image_x_large/image/65/658713/5214306-vandel.jpg",
            "publication_time": "Torsdag d. 31. maj 2012, kl. 05.26",
            "author": null,
            "related_links": [],
            "attachments": []
        }
    }
}