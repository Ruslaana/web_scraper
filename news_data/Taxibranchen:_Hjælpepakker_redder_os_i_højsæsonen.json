{
    "version": "1.0",
    "document": {
        "id": "https://www_berlingske_dk/virksomheder/taxibranchen-hjaelpepakker-redder-os-i-hoejsaesonen",
        "title": "Taxibranchen: Hjælpepakker redder os i højsæsonen",
        "content": "»Det har været en god morgen at stå op til.« Glæden er stor i taxibranchen, efter atet bredt udsnit af Folketingets partier tirsdag aften forlængede de hjælpepakker, somskal sikre, at erhvervslivet kan overleve coronakrisen. Hjælpen kommer denne gang ved indgangen til taxibranchens højsæson. »Der er i den grad brug for hjælpepakkerne, hvis vi skal overleve efteråret og vinteren. Så det var en stor lettelse, og vi skylder en stor tak til regeringen og partierne i aftalen for at anerkende taxierhvervets funktion og rolle. Den lille taxivognmand vil nu få kompensation for manglende omsætning og for faste omkostninger. Det betyder, at virksomheden reelt kan overleve, og giver udsigt til, at de chauffører, han har, kan blive i deres job,« siger Trine Wollenberg, der er vicedirektør i brancheorganisationen Dansk Persontransports taxisektor. Der findes cirka 5.000 taxier i Danmark og godt 3.500 vognmænd. Omkring 10.000 chauffører er beskæftiget – på fuld tid eller deltid – med at betjene kunderne døgnet rundt. »De har levet i uvished siden i sommer, hvor hjælpepakkerne til de faste omkostninger ophørte i juli og kompensationen til de små selvstændige i august. Hen over sommeren oplevede vi en vis optimisme, fordi nattelivet holdt åbent til klokken 02, men med ét slag forsvandt optimismen, da der blev indført begrænsninger på aften- og nattelivet. Fra september til nytår er taxierhvervets højsæson, hvor der normalt er udsigt til, at folk går mere i byen, samt til julefrokosterne. Derfor er det en stor lettelse, at der nu kommer hjælpepakker,« siger Trine Wollenberg. Hjælpepakkerne gælder små selvstændige med under 25 ansatte, hvilket stort set er alle taxivognmænd i Danmark. »De dækker taxibranchen rigtigt godt,« siger Trine Wollenberg. Også for landets hårdt pressede turistbusser tegner det nu lysere, fordi de får mulighed for at hente økonomisk hjælp. Administrerende direktør i Dansk Persontransport, Michael Nielsen, vurderer, at turistbuserhvervet i gennemsnit har mistet 80 procent af deres indtægter, siden coronakrisen satte ind. »Alt det, de lever af – nemlig at folk forsamles, og at grupper skal køres til og fra arrangementer – forsvandt mere eller mindre med det samme. Omsætningen dykkede med 80 procent, for nogen helt ned til 100 procent. Over sommeren lettede det lidt, og der kom en lillebitte smule mere kørsel, men så kom restriktionerne igen, og der varintetat køre med, samtidig med at der ikke var adgang til nogen som helst hjælpepakke. Godt nok kom underleverandører med i anden omgang af de politiske forhandlinger, men det har bare ikke udmøntet sig endnu. Vejledningen er endnu ikke lavet, så vi har ikke fået nogen penge ind på bogen,« siger Michael Nielsen. De, der kører med danske grupper i Danmark, er ifølge ham faldet ned mellem to stole. »De, der kører hr. og fru Jensen eller den lokale sportsklub til arrangementer, får intet overhovedet. Det gør de så nu, og det er vi yderst tilfredse med. Det er fuldstændigt essentielt for turistbusbranchens overlevelse – sindssygt vigtigt,« understreger Michael Nielsen. Han mener, at politikerne skal sørge for at holde hånden under virksomhederne, så længe der er penge til det. »Det bliver ikke sjovt for nogen af os, når coronakrisen er ovre, hvis det ikke kan sikres, at ældre, børn m.fl. kan køres rundt. Derfor lavede vi hurtigt en aftale med trafikselskaberne og kommunerne i Danmark om at sikre opretholdelse af mobiliteten, så børn kunne køres til og fra skole, folk til og fra hospitaler m.m. Hvis vi ikke har noget, der kan køre turisterne rundt, når de vender tilbage, eller sikre, at folk kan køres til og fra messecentre, hoteller, lufthavne m.m., skærer man et ben af forsyningssikkerheden. Man skal passe gevaldigt på, hvis man lader noget dø, som gør, at andet omkring det også falder,« advarer Michael Nielsen fra Dansk Persontransport. Den næste sæson for turistbusser begynder i april 2021. Michael Nielsen regner dog ikke med, at coronakrisen er stilnet af på det tidspunkt.",
        "metadata": {
            "source": "https://www.berlingske.dk/virksomheder/taxibranchen-hjaelpepakker-redder-os-i-hoejsaesonen",
            "image_url": "https://berlingske.bmcdn.dk/media/cache/resolve/image_x_large/image/135/1350055/23563423-pix-taxi.jpg",
            "publication_time": "Onsdag d. 28. oktober 2020, kl. 07.50",
            "author": "Thomas Breinstrup",
            "related_links": [],
            "attachments": []
        }
    }
}