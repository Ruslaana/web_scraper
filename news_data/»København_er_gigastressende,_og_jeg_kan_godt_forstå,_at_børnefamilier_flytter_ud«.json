{
    "version": "1.0",
    "document": {
        "id": "https://www_berlingske_dk/kultur/koebenhavn-er-gigastressende-og-jeg-kan-godt-forstaa-at-boernefamilier",
        "title": "»København er gigastressende, og jeg kan godt forstå, at børnefamilier flytter ud«",
        "content": "Hvilket sted i København holder du mest af? »Jeg holder nok mest af at være omkring Frederiksberg. Jeg synes både, at der er lidt action og også en form for ro, på trods af at det er den mest befolkede kommune i hele Danmark. Der er oaser som Frederiksberg Have og Søndermarken, og så er Frederiksberg et sted, hvor man får lige dele af det hele. Der er også mange små cafeer. Lige nu ynder jeg at komme på Café Intime, hvor jeg får lov til at sidde og synge lidt jazz, og hvor man kan høre god musik, drikke vin og ryge indenfor.« Hvad mangler København for at blive verdens fedeste by? »Det vil være at blive en bilfri by. Biler forurener, og vi skal slet ikke have alt det i byen. Jeg går rigtig meget, og det kunne være dejligt at lukke op for nogle flere grønne områder og parker i stedet for at have parkeringspladser og os. På den måde kan man bedre holde liv i byen, i stedet for at det bare er en gennemfartsvej. Så ud med alle biler og ind med cykler og masser af gåruter og hyggelige stier.«  Hvor i byen har du haft dit lykkeligste øjeblik? Beskriv det øjeblik! »Det var, da jeg blev gift i Trinitatis Kirke med Jens, som er mine børns far. Det startede med, at vi skulle finde en kirke, og så syntes vi, at Trinitatis havde det smukkeste orgel. Jens er egentlig ateist, så jeg tvang ham ind i kirken, fordi jeg elsker kirkerummet og aldrig kommer til en by uden at gå ind i en kirke. Efter vielsen tog vi i Kongens Have, hvor vi slappede af i solen og fik taget nogle billeder. Bagefter kørte vi til Hotel Royal, hvor vi spiste og holdt festen og endte oppe i suiten.« Anne Herdorf begyndte sin musikalske karriere i DRs pigekor i Radiohuset. I dag synes hun, at bygningen er en af byens smukkeste.Fold sammenLæs mereFoto: Niels Ahlmann Olesen.Hvad skal københavnerne blive bedre til? »At udvise hensyn til hinanden. Jeg synes, der kommer et stort skel i de her år i forhold til, hvem der klarer den, og hvem der falder fra. Vi skal være bedre til at tage hensyn og til at samle hinanden op. Jeg savner også enormt meget noget mere musik i byen. Der er selvfølgelig jazzfestivalen, men jeg kunne godt tænke mig, at byen sprudlede noget mere. Så mere kultur uden at det nødvendigvis betyder, at jeg skal gå i teatret eller til store koncerter.« Hvilke steder/bygninger ville du vise en udenlandsk gæst? »Jeg ynder bygningerne fra 30erne. Jeg er stor fan af Nørrebro Station, som er blevet fredet, og jeg er stor fan af Hotel Astoria ved Hovedbanen. Jeg synes simpelthen, de er så smukke. Og så er Radiohuset noget af det smukkeste, vi har. Arkitekturen derinde og gulvet, væggene og lamperne, synes jeg, er vidunderlig. Det gamle radiohus husede også DRs pigekor, hvor jeg startede, da jeg var syv og blev til 15-16-årsalderen. Vi piger kendte alle gemmestederne og nød vores korprøver to gange om ugen.« Hvad ville du undgå at vise? »Jeg kunne aldrig drømme om at gå ned til havnen ved Fisketorvet og kontorbygningerne. Det har ikke nogen sjæl. Det siger ikke særlig meget om ånden. Eller måske siger det netop rigtig meget om København, fordi det er begyndt at blive sådan et business-sted. Men det er ikke værd at vise frem.«  Hvad, synes du, er en skamplet på København? »Jeg synes, at København er blevet alt for dyr. Jeg mangler ikke penge, men selv jeg er blevet for nærig til at bruge en halvtredser på en kop kaffe. Det kan også være, det er noget, der kommer med alderen, og at jeg begynder at kigge i reklamer om ti år. Men når jeg skal ses med mine veninder, så tager jeg hjem til dem og drikker kaffe der, for ellers er der pludselig røget 200 kroner.« Er vi gode til at yde service i København? »Næ, og det har både noget med opdragelse af de unge mennesker at gøre, og at de har røvtravlt og er underbemandede. Men det der med at gøre tingene med et smil og almindelig høflighed og dannelse, det burde de sætte højere. Jeg sætter dannelse virkelig højt. Når man kommer til Herning eller Aalborg, synes jeg, at der er mere tid. Man bliver også nødt til at sætte tempoet ned i de byer, fordi tingene går langsommere. Jeg synes, at København er gigastressende, og jeg kan godt forstå, at børnefamilier flytter ud.« Hvad er Københavns mest oversete åndehul? »Østre Anlæg. Der var jeg forleden, og der var simpelthen så fantastisk, fordi der både var en sø, der var grønt, og der var gåmuligheder. Jeg havde aldrig været der før, og det var bare skidesmukt, så det kan jeg virkelig anbefale. Der ligger en smuk kirkegård lige ved siden af, og jeg fandt ud af, at det er en gammel sømandskirkegård, hvor sømænd i gamle dage plantede eksotiske blomster, som de havde med hjem fra den store verden. Det, synes jeg var en superfin historie.« FAKTAOm Anne HerdorfAnne Herdorf, 52 år, er født i Norge, men opvokset i København.Hun er uddannet sygeplejerske og kendt som sanger og skuespiller.Vandt i 1987 Dansk Melodi Grand Prix med sangen »En lille melodi« og har medvirket i musicals som »Frk. Nitouche«, »Annie Get Your Gun« og »Judy Garland«.Modtog i 2015 Årets Dirch.Har været gift med pianist og kapelmester Jens Krøyer, som hun har to døtre med.FOLD UD Anne Herdorf, 52 år, er født i Norge, men opvokset i København. Hun er uddannet sygeplejerske og kendt som sanger og skuespiller. Vandt i 1987 Dansk Melodi Grand Prix med sangen »En lille melodi« og har medvirket i musicals som »Frk. Nitouche«, »Annie Get Your Gun« og »Judy Garland«. Modtog i 2015 Årets Dirch. Har været gift med pianist og kapelmester Jens Krøyer, som hun har to døtre med.",
        "metadata": {
            "source": "https://www.berlingske.dk/kultur/koebenhavn-er-gigastressende-og-jeg-kan-godt-forstaa-at-boernefamilier",
            "image_url": "https://berlingske.bmcdn.dk/media/cache/resolve/image_x_large/image/122/1225666/23266280-.jpg",
            "publication_time": "Lørdag d. 16. november 2019, kl. 20.20",
            "author": "Frederikke Palmu Johansen",
            "related_links": [],
            "attachments": []
        }
    }
}