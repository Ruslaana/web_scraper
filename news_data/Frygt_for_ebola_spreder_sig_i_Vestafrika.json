{
    "version": "1.0",
    "document": {
        "id": "https://www_berlingske_dk/internationalt/frygt-for-ebola-spreder-sig-i-vestafrika",
        "title": "Frygt for ebola spreder sig i Vestafrika",
        "content": "SENEGAL/GUINEA: Senegal lukkede lørdag sine grænseovergange til nabolandet Guinea for at forhindre spredning af den frygtede ebola-virus, der forårsager en uhelbredelig blødersygdom. Det skriver nyhedsbureauet AFP. Ifølge Guineas sundhedsministerium er der i den seneste uge blevet bekræftet otte tilfælde af ebola i i landets hovedstad, Conakry. Ministeriet vurderer, at 111 personer på landsplan er blevet smittet med den tropiske virus fra januar til marts. Heraf er 70 døde.  De fleste tilfælde er blevet registreret i den sydlige del af Guinea, og de smittede er blevet sat i isolation for at forhindre yderligere spredning. Ebola-virus er nemlig ekstremt smittefarlig, og mellem 25 og 90 procent af de, der inficeres, overlever ikke. EU har ifølge AFP lovet at støtte landets indsats mod ebola med 3,7 millioner danske kroner. BNB ",
        "metadata": {
            "source": "https://www.berlingske.dk/internationalt/frygt-for-ebola-spreder-sig-i-vestafrika",
            "image_url": "https://berlingske.bmcdn.dk/media/cache/resolve/image_x_large/image/47/474333/7270226-guinea-ebola.jpg",
            "publication_time": "Søndag d. 30. marts 2014, kl. 04.38",
            "author": null,
            "related_links": [],
            "attachments": []
        }
    }
}