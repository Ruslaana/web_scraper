{
    "version": "1.0",
    "document": {
        "id": "https://www_berlingske_dk/groft-sagt/bleskift-og-hjernevask",
        "title": "Bleskift og hjernevask",
        "content": "I Berlingskes kronik torsdag er Latifa Ljørring, Venstremedlem af Greve byråd, bekymret over, at et stigende procentdel af danske muslimer går mere og mere op i bøn, tørklæder og Koranen. Hun giver en række stærke eksempler på den massive religiøse indoktrinering, som familierne udsætter børnene for fra fødslen, og som virker langt stærkere end enhver senere demokratisk skoling, fordi den religiøse indoktrinering udføres døgnet rundt og af barnets nærmeste og derfor langt overgår, hvad nogen dansk børnehave, folkeskole eller antiradikaliseringsproces kan opnå. Intet demokrati vil naturligvis nægte forældre retten til at opdrage deres børn til en bestemt religiøs tro. Men kronikken gør det klart, at stærkt troende forældre kun er i stand til at opdrage deres børn til demokrati, hvis de tidligt – sammen med den religiøse indoktrinering – indoktrinerer dem endnu mere med den læresætning, at deres religion er underordnet demokratiets Grundlov. Ellers går det ad helvede til. ",
        "metadata": {
            "source": "https://www.berlingske.dk/groft-sagt/bleskift-og-hjernevask",
            "image_url": "https://berlingske.bmcdn.dk/media/cache/resolve/image_x_large/image/5/50694/6162269-groft-sagt-klaus-kjller-hoved.jpg",
            "publication_time": "Lørdag d. 24. oktober 2015, kl. 20.00",
            "author": null,
            "related_links": [],
            "attachments": []
        }
    }
}