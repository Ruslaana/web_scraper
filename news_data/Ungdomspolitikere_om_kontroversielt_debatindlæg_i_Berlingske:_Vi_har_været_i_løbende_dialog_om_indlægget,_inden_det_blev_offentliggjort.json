{
    "version": "1.0",
    "document": {
        "id": "https://www_berlingske_dk/opinion/ungdomspolitikere-om-kontroversielt-debatindlaeg-i-berlingske-vi-har",
        "title": "Ungdomspolitikere om kontroversielt debatindlæg i Berlingske: Vi har været i løbende dialog om indlægget, inden det blev offentliggjort",
        "content": "»På vegne af formændene fra VU, SFU, KU, RU, DFU, NBU, ÅU, KDU og jeg selv fremsendes hermed et indlæg.« Sådan begyndte en mail, som Berlingskes debatredaktion modtog 24. juni fra LA Ungdoms formand, Simon Fendinge. I indlægget kritiserede Fendinge sammen med de otte øvrige ungdomspartiformænd regeringens forslag om at hæve aldersgrænsen for køb af tobak og nikotinprodukter til 25 år. Hvad der ikke fremgik af mailen og det vedhæftede debatindlæg,som Berlingske bragte 28. juni, var imidlertid, at British American Tobacco (BAT), Danmarks absolut største tobaksproducent, sammen med lobbybureauet Grace havde skrevet indlægget, og at formændene i store træk blot havde sat deres navn på indlægget. Det kunneJyllands-Posten torsdag berette, efter at mediet var kommet i besiddelse af det oprindelige udkast. På nær en enkelt sætning, som var blevet fjernet, var udkastet fra BAT og Grace ifølge Jyllands-Posten det samme, som endte i Berlingske. Berlingske har talt med en række af underskriverne på indlægget, som erkender, at de har modtaget et udkast til et indlæg fra Grace, og at de med få rettelser har sat deres navn på indlægget, inden det blev sendt videre til Berlingske. Flere af dem fortæller, at de i foråret deltog i et møde, hvor en ansat fra Grace var til stede, og at man her diskuterede et fælles indlæg, og hvad der skulle stå i det. Berlingske har set dokumentation for, at mødet med titlen »Møde om evighedsforbud« har fundet sted. Om forløbet fortæller Nye Borgerliges Ungdoms formand, Malte Larsen: »Vi har løbende diskuteret online, hvad der helt præcis skulle frembringes af argumenter. Og så har vi alle bekræftet, at vi 100 procent kan stå inde for indlægget.« Hvem er »vi«? »Den interne korrespondance har været mellem os ungdomspolitikere, der er afsendere på debatindlægget.« Har Grace været med i den korrespondance? »Ja.« Alternativets Unges forperson, Mikkel Larsson, var også med til mødet. »Jeg var med digitalt, og så var en række af de andre med, hvor vi sad og skrev det,« siger han og tilføjer: »Det var Kristian Lausten Madsen fra Grace, der var med. Han er tidligere VU-formand.« Blandt formændene for ungdomspartierne er der ikke enighed om, hvorvidt alle var klar over, at British American Tobacco og Grace var de egentlige skribenter af indlægget. Til Jyllands-Posten udtaler SF Ungdoms formand, Alexander Blavnsfeldt, at han »bare satte navn på« og »ikke selv var klar over, at British American Tobacco var afsender«. Det samme siger KDUs formand, Hanna-Maria Smed Molte Lyng, til Berlingske. »Jeg vidste det ikke,« siger hun. En lignede udmelding kommer fra forperson for Alternatives Unge, Mikkel Larsson. »Til mødet med Grace var der nogen, jeg kan ikke lige huske hvem, som havde et udkast, som vi så skruede og drejede på,« siger Mikkel Larsson. Anderledes er det for NBUs Malte Larsen. »Jeg var bekendt med samarbejdet mellem Grace og BAT. Jeg kan ikke huske helt præcist, hvem der skrev indlægget, men det overordnede indhold og argumenterne blev vi alle enige om internt i vores kommunikationsforum,« siger han. Til TV 2 udtaler Radikal Ungdoms nyligt afgåede formand Jacob Robsøe, at alle underskriverne fik udleveret det samme materiale, og alle burde have kendskab til afsenderen. De formænd, Berlingske har talt med, har afvist at fremlægge den korrespondance, de har haft med Grace og partierne imellem, herunder den mail, som Jyllands-Posten har fået indsigt i. Begrundelsen lyder, at de ikke sender interne samtaler. Adspurgt om, hvorfor de i ungdomspartierne har valgt at lægge navn til indlægget, lyder forklaringen fra flere af dem, at det har de gjort, fordi de er enige i det, som stod i indlægget. »Jeg har bare skrevet det, som Nye Borgerlige mener. For os har det været af ren egeninteresse,« siger Malte Larsen fra NBU. Hvorfor var tobaksindustrien ikke skrevet på som afsender? »Det var os, der var afsendere. Det er meget naturligt, at der er andre, der har samme interesse som os, når vi kæmper for en politik, som gavner den pågældende industri,« siger Malte Larsen. Mikkel Larsson fra Alternativets Unge forsvarer sig med, at der er mere gennemslagskraft, når man kan få noget bragt på tværs af partierne og med støtte fra interessenter. »Vi bliver støttet af dem, der synes, vores sag er vigtig – det er sådan, politik fungerer i dag. Hvis vi kunne få støtte til alle vores kampagner, ville vi være lykkelige,« siger Mikkel Larsson. Berlingskes debatredaktør, Pierre Collignon, har i ly af Jyllands-Postens artikel efterspurgt fuld transparens i de debatindlæg, der bliver sendt til avisen, som i sidste ende kan ende i spalterne. »Indlægget er et relevant indspark i en vigtig debat, men vi vil gerne have fuld transparens om interesser og afsendere i vores spalter. Hvis et indlæg er skrevet af lobbyister fra tobaksindustrien, vil vi gerne vide det. Her kunne man have foreslået ungdomspolitikerne at skrive under sammen med en direktør fra British American Tobacco,« siger han. Rettelse: Det fremgik tidligere af artiklen, at mødet i foråret, hvor et fælles debatindlæg blev diskuteret, foregik i regi af Ansvarlig Ungdom. Mødet fandt sted som beskrevet, men havde ikke noget med Ansvarlig Ungdom at gøre. Ligeledes fremgik det, at tobaksvirksomheden Philip Morris tidligere har haft et samarbejde med Ansvarlig Ungdom, hvilket ikke er korrekt. Berlingske beklager fejlen.",
        "metadata": {
            "source": "https://www.berlingske.dk/opinion/ungdomspolitikere-om-kontroversielt-debatindlaeg-i-berlingske-vi-har",
            "image_url": "https://berlingske.bmcdn.dk/media/cache/resolve/image_x_large/image/158/1582555/24178042-.jpg",
            "publication_time": "Fredag d. 19. august 2022, kl. 16.02",
            "author": "Nina Schaumann",
            "related_links": [],
            "attachments": []
        }
    }
}