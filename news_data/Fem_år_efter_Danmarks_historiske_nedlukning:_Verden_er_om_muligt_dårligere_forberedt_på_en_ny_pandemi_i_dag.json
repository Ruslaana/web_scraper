{
    "version": "1.0",
    "document": {
        "id": "https://www_berlingske_dk/videnskab/fem-aar-efter-danmarks-historiske-nedlukning-verden-er-om-muligt",
        "title": "Fem år efter Danmarks historiske nedlukning: Verden er om muligt dårligere forberedt på en ny pandemi i dag",
        "content": "Ingen – som i ingen overhovedet – ønsker sig tilbage til 11. marts 2020 og dermed til et langvarigt åg af isolation, mundbind og testcentre. En pandemi vil imidlertid vende tilbage med lige så stor sikkerhed som, at vi en gang eller to om året må døje med snue og let feber. Men det er langtfra sikkert, at den næste af slagsen bliver lige så alvorlig som coronaen. Til gengæld kan den komme hurtigere, end vi aner. Det vurderer to af de fremmeste eksperter fra coronatiden. I 2021 var Viggo Andreasen denmest citeredeforsker i danske medier. Som »pandemimatematiker« ved Roskilde Universitet satte han dagligt pandemien i perspektiv for danskerne. I dag er der næsten tavst om ham i medierne. Men han er fortsat akkurat lige så engageret som dengang, og nu mener han, at fremtidens pandemier sandsynligvis vil ramme os oftere. »Der er alle mulige gode teoretiske grunde til, at pandemier burde blive hyppigere,« siger han. Viggo Andreasen, lektor i matematisk epidemiologi ved Roskilde Universitet. Han var nationens mest citerede forsker i 2021.Fold sammenLæs mereFoto: Roskilde Universitet. Hovedforklaringerne er verdensbefolkningens fortsatte vækst, vores voksende bevægelighed og stadigt større bestande af genetiske meget ens husdyr. Det er nærmest den perfekte cocktail til spredning fra dyr til mennesker af nye og for det menneskelige immunforsvar ukendte virus. Men Viggo Andreasen har også et andet budskab. Det lyder, at det langtfra er sikkert, at den næste pandemi vil kræve tilnærmelsesvist lige så mange menneskeliv som coronaen, derifølge Verdenssundhedsorganisationen(WHO) har lagt over syv millioner mennesker i graven. Mindst. Det baserer han blandt andet på, at der »kun« har været to pandemier i historisk tid, som har kunnet gøre coronaen rangen stridig på alvorlighedsskalaen. Den første var den russiske syge, der jog hen over kloden i 1889-90. Den anden og mest skræmmende var den spanske syge i årene 1918-20. I de følgende 100 år frem til coronaens ankomst blev verden blandt andet ramt af den asiatiske syge i 1957, af Hongkong-influenzaen i 1968 og af svineinfluenza i 2009. Men ingen af disse pandemier krævede nær så mange liv som coronaen, og deres effekt på handel, økonomi og menneskers mentale sundhed var tilsvarende beskeden. På den baggrund taler den statistiske sandsynlighed for, at den næste pandemi – det kunne blive fugleinfluenza – ikke vil ramme os lige så hårdt som coronaen. I begyndelsen af 2020 blev alle skræmt af billeder fra Norditalien af overfyldte hospitaler og døende coronapatienter. Det var stærkt medvirkende til den danske nedlukning 11. marts 2020.Fold sammenLæs mereFoto: Marco Bertorello/AFP/Ritzau Scanpix. Professor i immunologi ved Københavns Universitet, Jan Pravsgaard Christensen, har en lignende vurdering. Men han peger på andre årsager. »Et langt stykke hen ad vejen tror jeg, at vi i Danmark står bedre rustet i dag til en ny pandemi, end vi gjorde i 2020. Vi har draget dyrekøbte erfaringer, og vores beredskab er prøvet af,« siger han og understreger, at lægevidenskaben i dag kan udvikle effektive vacciner mod en ny virus med endnu større hast, end tilfældet var under coronaen. »Til gengæld er jeg ikke sikker på, at verden som sådan står væsentlig bedre rustet i dag,« fortsætter professoren. Her peger han blandt andet på USAs nybagte præsident, Donald Trump, der er i gang med at melde sit land ud af WHO, hvilket kan svække Verdenssundhedsorganisationens muskler og evne til effektiv overvågning af nye sygdomstrusler. Samtidig skæres der nu kraftigt i amerikansk sundhedsforskning samt i bistand til udviklingslande, der er særligt udsatte for dødbringende epidemier. Jan Pravsgaard Christensens vurdering ligger på linje meden nylig lederi det ansete videnskabelige tidsskrift Nature, hvor man blandt andet fastslår, at »træthed i offentligheden og uansvarlig politik hæmmer en effektiv reaktion på globale udbrud af infektionssygdomme«. Imens kan vi skrue tiden tilbage til de omfattende danske coronanedlukninger, der blev indledt med statsminister Mette Frederiksens historiske pressemøde 11. marts 2020. Hvad ville der være sket, hvis vi som samfund i stedet for at lukke stort set alle ikke-livsnødvendige samfundsfunktioner ned havde ladet virussen rase frit iblandt os? Det har Viggo Andreasen sammen med blandt andre professor i epidemiologi, Lone Simonsen, udregnet svaret på. Og det lyder: Hvis ikke Danmark i flere omgange havde lukket ned, ville vi frem til årsskiftet 2022-23 ikke have haft cirka 6.000 coronarelaterede dødsfald. Vi ville i stedet havde haft mellem 50.000 og 60.000. Altså op mod det tidobbelte. Viggo Andreasen uddyber og forklarer, at den første smittebølge ville have givet 20.000-25.000 dødsfald. I de følgende knap to år ville reinfektioner og nye varianter have forårsaget yderligere 25.000-30.000 dødsfald – under den forudsætning, at befolkningen ikke var blevet vaccineret. Tallene er en ajourføring af entidligere beregning, som Lone Simonsens PandemiX-forskningsgruppe ved Roskilde Universitet udførte i 2022. Tomme hylder i en Rema 1000 i Ringsted, umiddelbart efter statsminister Mette Frederiksen lukkede nationen ned 11. marts 2020.Fold sammenLæs mereFoto: Mads Claus Rasmussen/Ritzau Scanpix. »Jeg betragter den overståede coronapandemi som en kæmpe succes for de industrialiserede lande, især i Vesteuropa og Østasien,« siger Viggo Andreasen med henvisning til en række særlig effektive tiltag mod smittespredning i disse regioner af verden. Vi spørger ham, hvorfor det mindre nedlukkede Sverige så ikke fik langt flere coronarelaterede dødsfald, end landet rent faktisk gjorde. »En måneds tid efter Danmarks første nedlukning var Danmark og Sverige faktisk ret ens på området. Sverige benyttede blot en anden strategi, hvor man lod frivilligheden herske og opfordrede folk til at blive hjemme. Den henstilling fulgte svenskerne i vid udstrækning,« lyder Viggo Andreasens svar. Han henviser blandt andet til data fra Google, der viser, at svenske mobiltelefoner i stort set lige så stort omfang som danske var hjemme i folks boliger, når coronasmittetrykket var højt. IfølgeOur World in Datahar Danmark frem til 3. marts i år haft 1.696 bekræftede coronarelaterede dødsfald pr. million indbyggere, mens det svenske tal lyder på 2.731. Det svarer til 61 procent højere coronadødelighed i Sverige end herhjemme. De omfattende ledlukninger påvirkede nationens økonomi, og især børn og unge blev ramt af manglen på socialt samvær.Fold sammenLæs mereFoto: Henning Bagger/Ritzau Scanpix. Jan Pravsgaard Christensen er ikke bekendt med metodikken bag Roskilde-forskernes udregning. Alligevel vil han ikke ukritisk godkende det anslåede dødstal på helt op mod 60.000. »Det er på ingen måde urealistisk at tro, at vi havde haft langt større dødelighed, hvis ikke vi i den tidlige fase havde gjort en række omfattende tiltag. Alligevel synes jeg, at tallet lyder meget højt,« siger han. Samtidig peger han på, at lukninger af skoler og uddannelsesinstitutioner havde en række utilsigtede sociale og psykiske omkostninger for børn og unge, som man – i bagklogskabens lys – måske i nogen grad kunne have undgået. Som professoren siger: »Man kan altid diskutere, hvor meget det ville have påvirket hospitaler og plejehjem, hvis vi ikke havde lukket uddannelsesinstitutionerne ned i samme omfang, som vi gjorde. Vi kunne formentlig godt have holdt tingene rimelig adskilt. Men det er virkelig svært at spå om.«",
        "metadata": {
            "source": "https://www.berlingske.dk/videnskab/fem-aar-efter-danmarks-historiske-nedlukning-verden-er-om-muligt",
            "image_url": null,
            "publication_time": "Tirsdag d. 11. marts 2025, kl. 06.09",
            "author": "Lars Henrik Aagaard",
            "related_links": [],
            "attachments": []
        }
    }
}