{
    "version": "1.0",
    "document": {
        "id": "https://www_berlingske_dk/boganmeldelser/nu-hvor-jeg-gaar-rundt",
        "title": "Nu hvor jeg går rundt",
        "content": "Sådan er den amerikanske lyriker Frank O’Hara, der døde i 1966 kun 40 år gammel. Nu bliver den betydningsfulde, men her i landet pænt oversete amerikaner præsenteret med et udvalg af digte, som Pejk Malinovski og Palle Sigsgaard har oversat. Forlaget Basilisk længe leve. O’Haras poesi, der er stuvende fuld af New York og amerikanere, også når forfatteren strejfer om i Paris, dyrker en slentrende spontanitet, hvor gadernes, mødernes og festernes øjebliksbilleder løber sammen med pludselige indskydelser og referencer til et hav af skikkelser fra den amerikanske litteratur-, kunst- og filmscene. »Nu hvor jeg går rundt ved frokosttid« begynder et digt meget karakteristisk. Der er både Beat Generation, Pop Art og cocktail party-replikker i Frank O’Haras henslængte tekster, og lige under overfladerne sker en hel masse. »Det er næsten meget vigtigt«, lyder den sigende replik fra digteren.",
        "metadata": {
            "source": "https://www.berlingske.dk/boganmeldelser/nu-hvor-jeg-gaar-rundt",
            "image_url": "https://berlingske.bmcdn.dk/media/cache/resolve/image_x_large/image/70/700913/4667577-frank-ohara.jpg",
            "publication_time": "Torsdag d. 03. november 2011, kl. 22.30",
            "author": null,
            "related_links": [],
            "attachments": []
        }
    }
}