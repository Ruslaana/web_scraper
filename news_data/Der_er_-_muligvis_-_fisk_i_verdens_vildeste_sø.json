{
    "version": "1.0",
    "document": {
        "id": "https://www_berlingske_dk/videnskab/der-er-muligvis-fisk-i-verdens-vildeste-soe",
        "title": "Der er - muligvis - fisk i verdens vildeste sø",
        "content": "Der er næppe meterlange søuhyrer dernede i det iskolde og mørke dyb. Men russiske forskere udelukker ikke, at der kan være fisk og lignende højerestående organismer i verdens syvende største og mest isolerede sø. Det vil være en sensation, for søen ligger under mere end 3,7 km hårdt sammenpresset is og har formentlig ikke set dagens lys i millioner af år. Det er Lake Vostok, vi taler om. En gigantisk sø, som blev afsløret af radarmålinger i Antarktis i 1950erne, og som det i fjor lykkedes forskere tilknyttet den russiske forskningsstation Vostok at bore sig hele vejen ned til for derefter at hente vandprøver op til overfladen.  Omhyggelige analyser af vandprøverne har nu afsløret over 3.500 selvstændige gen-sekvenser fra den enestående sø. Langt de fleste af disse, 94 procent, repræsenterer bakterier, mens de sidste seks procent stammer fra mere komplekse og flercellede organismer. Ifølge forskningsresultatet, der er offentliggjort i det internationale videnskabelige tidsskrift Plos One, matcher enkelte af de analyserede bakteriestammer tilmed organismer, som typisk lever sammen med muslinger, krebsdyr og selv fisk. Man regner med, at Lake Vostok blev afskåret fra omverdenen for mere end 15 mio. år siden.  Hvis livet alligevel har formået at overleve under de ekstreme forhold i dybet, giver det håb om, at også isbelagte himmellegemer i solsystemet kan rumme levende organismer under overfladen, herunder på Jupitermånen Europa og Saturnmånen Enceladus. Forskerne ved ikke, hvordan organismerne har været i stand til at overleve i det ufatteligt barske miljø. Men man udelukker ikke, at søen via underjordiske flodsystemer står i forbindelse med havet ca. 1.000 km borte.  En anden og lige så oplagt mulighed er, at der kan være vulkansk aktivitet på søbunden med såkaldte hydrotermiske væld, der i dybhavet under bl.a. Atlanterhavet er kendt for at danne grundlag for en sand overflod af organismer. Den sidste teori støttes af, at enkelte af de fundne bakterier i vandprøverne matcher primitive organismer, der er typiske for det varme miljø, man ser omkring hydrotermiske væld. Den vulkanske aktivitet er også en medvirkende forklaring på, hvorfor Vostoksøen ikke er bundfrossen. Dertil kommer, at det gigantiske pres fra næsten fire kilometer overliggende is i sig selv medvirker til at holde søen isfri.  Søen ligger under det koldeste sted på kloden. På den overliggende russiske forskningsstation har man målt helt ned til minus 89,2 grader celsius. Søen er op til 800 meter dyb og søbunden ligger under havets overflade. Alt i alt menes Lake Vostok at rumme over 5.000 kubikkilometer vand, hvilket altså gør den til den syvende mest vandrige i verden. Tidligere i år måtte de russiske forskere trække i land med et indledende studie af vandprøver fra søen, for man kunne ikke udelukke, at prøverne var forurenet med bakterier fra overfladen.  Men denne gang mener forskerne, at de stort set har elimineret muligheden for såkaldt kontamination af vandet.",
        "metadata": {
            "source": "https://www.berlingske.dk/videnskab/der-er-muligvis-fisk-i-verdens-vildeste-soe",
            "image_url": "https://berlingske.bmcdn.dk/media/cache/resolve/image_x_large/image/29/296585/6605605-russia.jpg",
            "publication_time": "Tirsdag d. 09. juli 2013, kl. 12.00",
            "author": "Lars Henrik Aagaard",
            "related_links": [],
            "attachments": []
        }
    }
}