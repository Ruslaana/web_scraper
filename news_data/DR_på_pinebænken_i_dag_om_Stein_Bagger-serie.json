{
    "version": "1.0",
    "document": {
        "id": "https://www_berlingske_dk/virksomheder/dr-paa-pinebaenken-i-dag-om-stein-bagger-serie",
        "title": "DR på pinebænken i dag om Stein Bagger-serie",
        "content": "Torsdag i sidste uge og de kommende torsdage kan seerne på DR3 følge serien om danmarkshistoriens største bedragerisag i TV-serien »Find Stein Baggers penge«. Men der er overhængende risiko for, at der skal foretages et større redigeringsarbejde af serien.  Den svenske finansmand Carl Freer kræver således, at der nedlægges forbud mod, at han »omtales, vises eller på anden måde forbindes med ulovlighederne i IT Factory-skandalen eller anden kriminalitet«. Og onsdag eftermiddag skal Københavns Byret afsige kendelse i sagen. Det skriver dagbladet Børsen.  Carl Freer var chef for landsmanden Mikael Ljungman, der ligesom Stein Bagger er dømt i IT Factory-sagen. Carl Freer er aldrig blevet dømt i sagen, men ifølge kuratorerne i IT Factorys konkursbo nød han godt af millionerne fra Stein Baggers leasingsvindel.  Redaktør på DR3, Mads Kromann, bekræfter over for Børsen, at Carl Freer har anlagt forbudssag, men kan i øvrigt ikke kommentere detaljerne. Producent hos Monday Production, Lorena Galindo, siger til Børsen: »At man reagerer sådan, viser jo meget godt, at vi har fat i noget.«   ",
        "metadata": {
            "source": "https://www.berlingske.dk/virksomheder/dr-paa-pinebaenken-i-dag-om-stein-bagger-serie",
            "image_url": "https://berlingske.bmcdn.dk/media/cache/resolve/image_x_large/image/11/119683/10912461-stein-bagger-p-shopping-i-pilestrde.jpg",
            "publication_time": "Onsdag d. 07. oktober 2015, kl. 07.47",
            "author": "Sonny Wichmann",
            "related_links": [],
            "attachments": []
        }
    }
}