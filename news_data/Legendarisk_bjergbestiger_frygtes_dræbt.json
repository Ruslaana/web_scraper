{
    "version": "1.0",
    "document": {
        "id": "https://www_berlingske_dk/internationalt/legendarisk-bjergbestiger-frygtes-draebt",
        "title": "Legendarisk bjergbestiger frygtes dræbt",
        "content": "Den 43-årige nepaleser Chhewang Nima Sherpa frygtes at have mistet sit liv i 7.129 meters højde på Mount Everest. Det siger nepalesiske regeringstalsmænd og arrangører af ekspeditioner op på bjerget i Himalaya. Chhewang Nima Sherpa blev i lørdags ramt af en stor lavine, mens han var i gang med at ordne noget tovværk for en gruppe bjergbestigere. - Det er længe siden, at han forsvandt. Vi frygter, at han er død. Hvis han er begravet under sne, kan han ikke overleve, siger Jeeban Ghimire, direktør for Sherpa Shangri-La Treks, der organiserede ekspeditionen. Chhewang Nima Sherpa er ellers en erfaren herre, når det gælder om at komme op af Mount Everest. Han har besteget bjerget 19 gange og er blot en bestigning væk fra at tangere verdensrekorden på 20, som Apa Sherpa har. - Vi har iværksat en eftersøgning fra luften for at lokalisere ham. Men det er ikke sandsynligt, at han har overlevet ulykken, siger Tilak Pandey, der er en af de ledende embedsmænd i bjergafdelingen i Nepals turistministerium.  /ritzau/AFP",
        "metadata": {
            "source": "https://www.berlingske.dk/internationalt/legendarisk-bjergbestiger-frygtes-draebt",
            "image_url": "https://berlingske.bmcdn.dk/media/cache/resolve/image_x_large/image/82/822554/3216207-bhutan-lifestyle-tourism.jpg",
            "publication_time": "Mandag d. 25. oktober 2010, kl. 08.28",
            "author": null,
            "related_links": [],
            "attachments": []
        }
    }
}