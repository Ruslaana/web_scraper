{
    "version": "1.0",
    "document": {
        "id": "https://www_berlingske_dk/kultur/fryser-du-eller-er-du-bare-glad-for-at-se-mig-kim-kardashian-har-set-lyset",
        "title": "Fryser du, eller er du bare glad for at se mig? Kim Kardashian har set lyset: Brystvorten er større end nogensinde",
        "content": "Brystvorter. Der er få dele af kvindekroppen, der får så mange stjålne blikke. Tjek igen. Kan man ane dem gennem hendes bluse? Er de i fare for at gøre en ultranedringet kjole til ren skandale? Historisk set har brystvorter i mere end en forstand været et sensitivt område. Det har realitystjernen og forretningskvinden Kim Kardashian udnyttet i en ny linje af busteholdere, der ikke bare skal støtte brysterne. De skal også, via en del af overskuddet af salget, være med til at støtte kampen mod den globale opvarmning. I denne uge lancerede hun Ultimate Nipple Bra, der er en serie af bh'er med brystvorteagtige fremspring på skålene. De iøjnefaldende, permanent hårde fremspring kan skabe illusionen om, at brugere både er bh-løse under trøjen og påvirket af det kolde vejr. Hvordan det hænger sammen med den globale opvarmning, forklarer den 43-årige Kim Kardashian i en reklamefilm med replikkerne: »Uanset hvor varmt det er, vil du altid se kold ud«, og »I modsætning til isbjergene forsvinder de ikke«. Man kan med andre ord tænde for det lange lys, uden at det koster anden energi end at iføre sig bh'en. Ti procent af overskuddet fra salget vil gå til miljøorganisationen One Percent for the Planet, der opfordrer virksomheder til at donere, som navnet antyder, en procent af den årlige omsætning til globalt bevidste formål. De opstemte bh'er har også fået støtte fra brystcancerpatienter, der har mistet deres brystvorter under operationer, og som betegner den kunstige brystvorte som en hjælp til at hele et trauma. »Når du fjerner dine brystvorter, fjerner du ikke bare brystets æstetik. Du får frataget din intimitet; din evne til at brødføde dit barn; din evne til at føle fornemmelser,« siger den 36-årige brystcancerpatient Philecia La'Bounty til USA Today. Brystvorten er moderne igen, siger Maria Mackinney, der lektor på Det Kongelige Akademis Institut for Visuelt Design, til Berlingske. Hun ser Kim Kardashians Ultimate Nipple Bra som en underspillet støtte til den såkaldte Free the Nipple-bevægelse. »Selvom vi underlagt de samme forbud som i andre lande mod at vise kvindens brystvorter på sociale medier, skal man huske, at det faktisk er lovligt for kvinder herhjemme at gå topløse, også på gaden. Så oplevelsen herhjemme om at gemme brystvorten er mere socialt end juridisk betinget,« siger Maria Mackinney, der tror, at brystvorten gradvist vil blive aftabuiseret inden for især den europæiske mode. »Jeg tror, at den vil blive anset for at være en del af kroppen, der er ligestillet med alle øvrige dele af vores krop,« siger Maria Mackinney. Den såkaldte Free the Nipple-bevægelse tog fart i USA i 2013 som et forsøg på at ændre den entydige opfattelse af kvindebrystet og brystvorten som noget seksuelt. Bevægelsen hentede sit kampråb fra en dokumentarfilm af Lina Esco, der i flere år havde kæmpet for, at kvinder fik samme ret som mænd til at smide blusen, når solen skinner. I Danmark havde topløse danske kvinder dog allerede været i aktion i flere år for at gøre bare kvindebryster lige så almindelige og ikkeseksuelle som mandlige. Medierne var blandt andet på pletten i 2007, da en ung aktionsgruppe badede topløse i DGI Byens svømmehal i København. Aktionen fik opbakning fra interesseorganisationen Danske Naturister, der var enige i aktionsgruppens protest. »Seksualiseringen af kroppen har taget overhånd, når bar hud altid sættes lig med sex,« sagde Kim Bindesbøll Andersen fra Danske Naturister dengang til Jyllands-Posten. I serien »Sex and the City« gik damerne i et afsnit en tur på bar med strittende, falske brystvorter.  Samtidig kunne såkaldtewardrobe malfunctions, hvor kendissers kostumer, der ikke ville samarbejde som ønsket, føre til, at de uforvarende kom til at blotte brystvorter. Det kunne og kan stadig optage medier og offentlighed. Mest opmærksomhed fik den såkaldte Nipplegate-skandale i 2004, da popstjernen Janet Jackson af uopklarede grunde kom til at blotte sit ene bryst under en Super Bowl-optræden sammen med en anden popstjerne, Justin Timberlake. Janet Jackson skjuler sit bryst, der blev blottet under en optræden sammen med  Justin Timberlake i Houston i 2004.Fold sammenLæs mereFoto: David Phillip/AP/Ritzau Scanpix. Den store optagethed af selve brystvorten i forhold til hele brystet er af relativt ny dato, siger Mette Byriel-Thygesen, der er museumsinspektør på Nationalmuseet. Hun er i øjeblikket ved at skrive en bog med arbejdstitlen »Brysternes kulturhistorie« og siger, at det først er i det nye årtusinde, at man for alvor har haft et specifikt fokus på brystvorten snarere end hele brystet. Mens tolerancen over for nøgne bryster er svinget som et pendul i nyere tid med frigørende perioder i 1960erne og 1970erne og mere indsnørede år i de efterfølgende årtier, er det med de sociale mediers fremkomst, at brystvorter bliver så vigtig en del af hele brystbilledet, siger hun. »Det er de sociale mediers skyld, at der opstår en særlig sondring mellem bryst og brystvorte og mellem kvinders og mænds brystvorter, idet det jo er tilladt at vise mænds brystvorter, men ikke kvinders,« siger Mette Byriel-Thygesen. I den forbindelse nævner hun det politiske eksperiment, som den transkønnede Ada Hyldahl Fogh er i gang med, hvor kunstneren hver uge lægger et nyt billede af sin nøgne overkrop op på Instagram. Da det sociale medie ligesom Facebook tillader mænds brystvorter, men ikke kvinders, udfordrer Ada Hyldahl Fogh Instagrams algoritme med sin visuelle transition fra mand til kvinde.  A post shared by In Transitu (@in_transitu_ig) De sociale mediers brystvorteregler har jævnligt ført til censurdebat, for eksempel da det berømte billede fra Vietnamkrigen af en nøgen pige på flugt fra en krigsskueplads fik påført brystvortecensur på Facebook. At pigen var forbrændt af napalm, var tilsyneladende ikke i samme grad oprørende. Herhjemme er brystvortecensuren blandt andet gået ud over billeder fra Per Øvig Knudsens bog om hippietiden og Thylejren. At brystvorten dog har en særlig status, ses dog også i talrige danske fotos fra medier og reklamer, siger Mette Byriel-Thygesen. Hun nævner ALT for damernes meget omtalte forsidemodel, som ganske vist havde bare bryster, men som skjulte brystvorterne bag sine foldede ben. I en af de berygtede reklamer for energidrikken Cult er også set bare bryster, hvor brystvorterne lige akkurat holdes skjult. Tror du, at det nogensinde vil lykkes at afdramatisere brystvorten i seksuel henseende? »Jeg håber det, men hvis vi ser på kulturhistorien, så er det sådan, at de netop befriede bryster hyppigt er blevet pakket væk igen i nogle år, og så er de tittet lidt frem igen. De bare brystvorter er altid dukket op i bølger. Jeg tror, vi skal se meget langt ind i fremtiden, før vi ikke længere opfatter brystvorter som nogle, der kun er erotiske og derfor kontroversielle,« siger Mette Byriel-Thygesen. Signe Uldbjerg, faginspektør på aarhusmuseet Køn, siger, at nøgenhed i middelalderen ikke som sådan har været tabu i kunsten, idet den blandt andet blev brugt til at skildre synden. Historisk har man dog været omhyggelig med at skelne mellem den »moderlige« og den seksuelle brystvorte. »Siden middelalderen har kunstnere sørget for at vise brystvorten i forbindelse med amning, for eksempel i malerier af Jomfru Maria, mens billeder af brystvorten i forbindelse med seksualitet har været tabu, hvis ikke de ligefrem har været ulovlige som pornografi,« siger Signe Uldbjerg. At brystvorten hurtigt kan blive genstand for kontrovers, oplevede museet sidste år, da kunstneren Aske Jonatan Kreilgaards tre meter høje marmorstatue »Agape«, der forestiller en nøgen skægget mand, der ammer et spædbarn, blev afsløret i museets foyer. Statuen blev rost som en skildring af mandens evne til omsorg, men i kølvandet på en stor medieomtale fik den også negative kommentarer, heriblandt en hel del beskyldninger om at være udtryk for pædofili. »Jeg tror, at noget af den negative modtagelse skyldes sammenblandingen af de to køns attributter, og fordi kvindens brystvorte i modsætning til mandens forbindes med noget omsorgsmæssigt,« siger Signe Uldbjerg. Brystvorten vil også i fremtiden sætte følelserne i kog, siger hun. Hvilket formentlig hænger sammen med, at man kan forbinde den til en kropslig sensation. »At noget har en taktil kvalitet, kan typisk forstærke folks følelser,« siger Signe Uldbjerg.",
        "metadata": {
            "source": "https://www.berlingske.dk/kultur/fryser-du-eller-er-du-bare-glad-for-at-se-mig-kim-kardashian-har-set-lyset",
            "image_url": null,
            "publication_time": "Mandag d. 06. november 2023, kl. 16.16",
            "author": "Kristian Lindberg",
            "related_links": [],
            "attachments": []
        }
    }
}