{
    "version": "1.0",
    "document": {
        "id": "https://www_berlingske_dk/kommentatorer/egander-skov-erklaerer-svm-regeringen-faerdig-midten-var-en",
        "title": "Egander Skov erklærer SVM-regeringen færdig: Midten var en forskræmt politisk elites narresut",
        "content": "Oven på sådan en mirakuløs påskeuge med alt, hvad den bygger op af opstandelse, tør jeg næsten ikke skrive det. Men nu gør jeg det altså alligevel: SVM-regeringen er færdig. Kaput. Muligvis præmaturt indsvøbt i ligklædet. Muligvis også korsfæstet for vores synders skyld – hvad ved jeg – men i hvert fald halvvejs trukket i gummirøjser og Barbour-jakke på vej mod de evige jagtmarker. Eller hvor politiske projekter, nu drager hen, når en eller anden venlig sjæl slukker for jernlungen og steder det vildfarne håb til hvile. Hvorfor nu denne dødsmesse? Regeringen sidder jo dog endnu, og det er trods alt almindelig høflighed ikke at dynge jord på kadaveret, hvis det stadig trækker vejret. Og det gør den jo trods alt. Der er mange grunde til, at en regering kan svækkes. En mindretalsregering kan have vanskeligt ved at gennemføre sin politik, og det kan være så demoraliserende og frustrerende, at man til sidst kaster håndklædet i ringen. Det problem har SVM aldrig haft. Regeringen har, indtil Mads Fuglede fløj fra reden, været en flertalsregering. Den har lavet politik. Den har etableret et nyt politisk landskab med sig selv som magtens centrum og den seriøse politiske debats omdrejningspunkt. Det er altså lykkedes regeringen at etablere det, Henrik Dahl rammede har beskrevet som »et voksenbord« i dansk politik, hvor de øvrige partier må bøje sig mod regeringens vilje. SærligtSocialistisk Folkepartis ønskeom at få fast plads ved bordet er sigende. Der er ikke sket en styrkelse af yderfløjene. Alternativet henslumrer i ligegyldighed. Nye Borgerlige er vistnok forsvundet helt. Godt nok er både Dansk Folkeparti og Enhedslisten gået noget frem, men vi er langt fra situationen ude i den store verden, hvor det politiske europakort er ved at blive tegnet om. »Problemet er kort sagt, at selvom der hverken er et rigtig alternativ til højre eller til venstre, så er der stadig færre, som opfatter SVM som et alternativ,« skriver Christian Egander Skov.Fold sammenLæs mereFoto: Mathias Svold. På den måde har regeringen i en vis forstand styrket midten, for selvom vælgerne er vandret, er de ikke vandret så langt. De centrumvenstre-oppositionelle er gået til SF. De centrumhøjre-oppositionelle til Liberal Alliance og Danmarksdemokraterne. Og da SF egentlig gerne vil ind i regeringen, og Liberal Alliance og Danmarksdemokraterne vist ikke vil det samme –bortset fra modstand mod piger i trøjen– så har regeringen stadig den fordel, at der ikke er noget oplagt alternativ. Så langt så godt. Hvad er i virkeligheden problemet? Ja, problemet er kort sagt, at selvom der hverken er et rigtig alternativ til højre eller til venstre, så er der stadig færre, som opfatter SVM som et alternativ. »Der er altså ingenting her og ingenting der,« som tryllekunstnerne siger, lige før de trækker en mønt ud ad øret eller et kort ud af ærmet (og det må man jo håbe, at nogen gør i dette tilfælde). Der er altså andre måder en regering kan svækkes på. Den kan som helhed miste vælgeropbakning. Et eller flere af partierne kan også stå så svækkede, at de bliver nødt til at redde sig ud i tiden, før taget vælter ned over hovedet på dem. Endelig kan det politiske lederskab forsvinde eller være på vej ud ad døren. Den skarpsindige læser har måske allerede fanget, at alle tre forhold gør sig gældende for SVM. Rygterne om Mette Frederiksens ambitioner i den store verden vil ikke dø. Og som det går med regeringen, forstår man det jo godt.Nu peger pilen på Wammen. Socialdemokratiet går ind i en blodfattig epoke. Jakob Ellemann er forsvundet, efter det lykkedes ham at brænde gården ned. Venstre er i noget, der ligner en eksistentiel krise. Måske er Fuglede opportunist, men netop derfor kan vi sige, at han bare fulgte med vælgerne. Venstre erikke længere et bredtfolkeparti. Det er lykkedes partiet at tabe sine vælgerreserver i forsøget på at bejle til byernes progressive middelklasse. »Mads i Midten«,kaldte profeterne ham. De elskede ham, fordi han mindede dem om dem selv. I modsætning til den gamle »Blå Bjarne« var han så kær som et spejlbillede. Hvad Venstre egentlig laver i regeringen, er der ingen, der ved. Ikke engang Moderaterne holder skansen, selvom SVM er kød af deres kød. Og det har nok at gøre med projektets fundamentale svaghed. Iden seneste meningsmåling er konstellationenrutsjet fra de lidt over 50 procent til lidt over en tredjedel af vælgerne. Selvom regeringen kan fortsætte ufortrødent, er det et problem. Vælgerne køber grundlæggende ikke konceptet, den stærke maskinrumsregering, der agerer ansvarligt under polykrisens vilkår. Ifølgevalgundersøgelsen 2022 købte de den faktiskaldrig. Midten var en forskræmt politisk elites narresut. MidtensGro-Ko-fantasiudgør kort sagt ikke et levedygtigt alternativ til den traditionelle idé om regeringer, der er knyttet til den eller anden blok. Måske er ideologi ikke noget bras alligevel. Christian Egander Skov er ph.d., forfatter til bogen »Borgerlig krise«, konsulent ved Tænketanken Prospekt og redaktør på Årsskriftet Critique ",
        "metadata": {
            "source": "https://www.berlingske.dk/kommentatorer/egander-skov-erklaerer-svm-regeringen-faerdig-midten-var-en",
            "image_url": "https://berlingske.bmcdn.dk/media/cache/resolve/image_x_large/image/177/1779138/24668861-vlgerne-kber-grundlggende-ikke-konceptet-den.jpg",
            "publication_time": "Mandag d. 01. april 2024, kl. 09.43",
            "author": "Christian Egander Skov",
            "related_links": [],
            "attachments": []
        }
    }
}