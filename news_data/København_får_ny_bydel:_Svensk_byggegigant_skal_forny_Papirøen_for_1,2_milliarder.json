{
    "version": "1.0",
    "document": {
        "id": "https://www_berlingske_dk/virksomheder/koebenhavn-faar-ny-bydel-svensk-byggegigant-skal-forny-papiroeen-for",
        "title": "København får ny bydel: Svensk byggegigant skal forny Papirøen for 1,2 milliarder",
        "content": "Den sidste uudnyttede del af Københavns inderhavn skal nu fyldes ud med ejerlejligheder, almene boliger, et hotel og en stor markedshal til butikker, cafeer, restauranter og alskens andet kulturliv.Der kommer desuden et stort vandkulturhus. Den svenske byggegigant NCC har nemlig indgået en kontrakt på 1,2 milliarder kroner om byggeriet på Papirøen med Udviklingsselskabet CØ P/S. Det oplyser virksomheden i en pressemeddelelse. »Dette projekt er en af vores mest alsidige opgaver nogensinde, og vi har bragt alle vores faglige og innovative kompetencer inden for fundering, råhus og byggeri grundigt i spil,« siger direktør for NCC Danmark, Palle Bjerre Rasmussen, i pressemeddelelsen. Papirøen har siden 2012, hvor Den Danske Presses Fællesindkøb ophørte med at bruge den opdæmmede holm som avispapirlager, været åben for udvikling. Stedet skal fremover ændre navn fra Papirøen til Christiansholm, og den navneforandringen passer måske meget godt. »Vi har meget store forventninger til, hvad Christiansholm kan bidrage med i kraft af sin helt enestående placering. Vi ønsker, at projektet skal komme både christianshavnerne, de fremtidige beboere og hele København til gode,« siger Klaus Kastbjerg, adm. direktør i Unionkul Ejendomme, på vegne af Udviklingsselskabet CØ P/S. Kernen af Christiansholm bliver en åben grøn plads, ligesom fronten ud mod vandet bliver en bred grøn promenade.Fold sammenLæs mereFoto: COBE og Luxigon. Arkitektonisk skal Christiansholm være et moderne byrum, der hylder pakhusene på den klassiske københavnske havnefront, og rundt ved vandet kommer der en bred promenade og træbrygge. Det bliver det danske arkitektfirma COBE, der skal stå for helhedsplanen. Det første, der skal ske, er, at de præcise detaljer bag projektet skal udformes, så NCC kan opnå en byggetilladelse. Den forventes opnået i første halvdel af det nye år. I den hidtidige projektfase har NCC særligt bidraget med at løse den praktiske udfordring, som ligger i at skulle etablere en byggeplads på en ø midt i byen. Men nu ser virksomheden frem til at få værktøjet i hånden. »Ambitionerne er høje hos både arkitekt og bygherrer, og nu glæder vi os til at omsætte visionerne til virkelighed,« siger direktør for NCC Danmark, Palle Bjerre Rasmussen, i pressemeddelelsen.",
        "metadata": {
            "source": "https://www.berlingske.dk/virksomheder/koebenhavn-faar-ny-bydel-svensk-byggegigant-skal-forny-papiroeen-for",
            "image_url": "https://berlingske.bmcdn.dk/media/cache/resolve/image_x_large_vertical/image/121/1212616/23214791-christiansholm.jpg",
            "publication_time": "Onsdag d. 16. oktober 2019, kl. 12.47",
            "author": "Rasmus Bragh Schulz",
            "related_links": [],
            "attachments": []
        }
    }
}