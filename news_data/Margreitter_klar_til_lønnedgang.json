{
    "version": "1.0",
    "document": {
        "id": "https://www_berlingske_dk/sport/margreitter-klar-til-loennedgang",
        "title": "Margreitter klar til lønnedgang",
        "content": "Georg Margreitter vil gerne spille permanent i FC København, og ifølge hans agent, er han villig til en lønnedgang for at få en kontrakt med løverne. Georg Margreitter kom til FC København på en lejekontrakt fra Wolverhampton, og han har gjort det godt i københavnernes midterforsvar. Ståle Solbakken har for nyligt udtalt, at han gerne ville have beholdt den unge østriger, men de tre parter kunne ikke nå til enighed om de økonomiske vilkår, og Margreitter måtte dermed vende tilbage til Wolverhampton. Bestræbelserne på at tilknytte den unge forsvarer på en længerevarende kontrakt er dog ikke helt opgivet, afslører Margreitters agent: - Vi taler stadig med FC København. Problemet er, at han stadig har to år tilbage af sin kontrakt i Wolverhampton, hvor han får en rigtig fin hyre, siger agent Mario Weger til Birmingham Mail. - Så det handler om at de skal overtage kontrakten fra Wolverhampton, eller også skal vi finde en anden løsning. Det er det, vi taler om. Det handler om hans personlige betingelser samt den transfersum, klubberne kan blive enige om. Georg er villig til at sluge en lønnedgang. Han er ikke grådig, men det er ikke nemt at finde en løsning, da FC Københavns budget er meget lavere. FC København har allerede været særdeles aktive på transfermarkedet i forberedelserne til den kommende sæson. De har allerede skrevet kontrakt med Franco Mussis, Tom Høgli, Stephan Andersen, Steve de Ridder og Per Nilsson, hvor sidstnævnte vil blive en direkte konkurrent til Georg Margreitter i midterforsvaret, hvis østrigeren alligevel bliver i København.",
        "metadata": {
            "source": "https://www.berlingske.dk/sport/margreitter-klar-til-loennedgang",
            "image_url": "https://berlingske.bmcdn.dk/media/cache/resolve/image_x_large_vertical/image/85/850672/7402247-george.jpeg",
            "publication_time": "Tirsdag d. 27. maj 2014, kl. 10.47",
            "author": null,
            "related_links": [],
            "attachments": []
        }
    }
}