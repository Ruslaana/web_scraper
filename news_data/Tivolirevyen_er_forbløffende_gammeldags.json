{
    "version": "1.0",
    "document": {
        "id": "https://www_berlingske_dk/scene/tivolirevyen-er-forbloeffende-gammeldags",
        "title": "Tivolirevyen er forbløffende gammeldags",
        "content": "Revy betyder jo strengt taget, at man ser tilbage. Et passende navn for den særlige, retrospektive sommerfornøjelse, hvor det sjove og det skrappe forenes, hvor den almindelige gæk slippes løs, men hvor tidens dårskab også tages under kærlig satirisk behandling. Et tilbageblik med andre ord. Den betegnelse flugter på mere end én måde med det, der foregår i Glassalen. Revyen i Tivoli ser sig mere tilbage over skulderen, end den ser frem. Ja, også mere, end den strengt taget ser til højre, ser til venstre for at tage bestik af den tid, vi lever i. Det underlige ved den nye revy i Tivoli er, at den slet ikke er ny. Den er derimod sært bag af dansen. Det gælder det, densiger.Den er foruroligende gammeldags – eller måske rettere bare ikke opjusteret – i sine betragtninger. Man har det lidt, som om den betragter sig selv som et hovedrystende refugium for en verden, der er af lave: Tivoli mod verden! Fra det babyblå åbningsnummer, en sentimental-nostalgisk hyldest til den gamle have. Til finalen i sort og hvidt, hvor Lisbet Dahls alenetid med publikum i de indledende øvelser er et forsøg på at rotte sig sammen med salen mod de unge ude i kulissen. Lisbet Dahl som gæt selv hvem.Fold sammenLæs mereFoto: Camilla Winther. Og det gælder altså også i forhold til det, dengør.Den er mindst lige så uvillig til at gå nye veje, når det gælder den måde, den er sat på scenen på. Hvis man havde troet, atLisbet Dahlsmere eller mindre tumultariskeexit fra Cirkusrevyen sammen med kapelmester James Priceog muligheden for at starte på en frisk ville føre til nye takter inde i Tivoli, kan man godt tro om. Revyen hænger store dele af sin eksistensberettigelse op på det søm, der hedder revyprimadonnaen og instruktøren Lisbet Dahls tilbagevenden i nye omgivelser. Med hende – Lisbeth uden h – ved man jo, hvad man får, kan man sige, efter alle de mange flotte sæsoner i Cirkusrevyen. Den garanti bliver publikum stillet i udsigt: »Det er mit Tivoli,« synger de alle sammen til goddag, men det er mest Lisbet Dahls. Revy som vor mor lavede den! Det skal der ikke laves om på. Ved premieren fik den forventning publikum til at møde den populære stjerne med tordnende applaus. Og hun er da også langt mere synlig i revyen, end hun strengt taget har været ude på Bakken i årevis. Småsnakker hen over rampen, men tager sig for eksempel også af et af revyens skrappere numre, som en isafkølet Lizette Risgaard. Ja, der er sågar indlagt et hyldestnummer, hvor de andre på scenen synger hendes pris, mens hun troner i midten i en blanding af beskæmmet beskedenhed og selvfølgelig selvsikkerhed. Om det så er den velkendte selvovervurderende, storblomstrede chachachamoster, som i årevis har slået sine folder ude på Bakken, dukker hun op med sin gnidrede seddel med sine småsjofle vers og sine kejtede dansetrin. Man har i det hele taget ønsket at tage fornemmelsen fra Cirkusrevyen mest muligt med sig. Men det er, som om den formel, der har virket, er kørt træt, til trods for den fart, der er over feltet. Revyen i Tivoli er ganske enkelt ikke rigtig på omdrejningshøjde med aktuelle begivenheder. Hvorfor parodierer Andreas Bo for eksempel Villy Søvndal, som er helt ude af den kollektive bevidsthed,i en noget udmattende og ikke synderlig præcis gengivelse af en lang række kendte? Hvorfor dukker Lisbet Dahl – og nu også Linda P – op som dobbeltmennesket Lars Løkke, når det er længe siden, vi diskuterede hans ejendommelige spaltning i den private og den offentlige Lars. Carl-Erik Sørensens tekst om kynikeren og kolerikeren Løkke er i øvrigt ellers rammende nok, mere præcis, end den er skæg: »Hvorfor er Løkke så lunefuld, og hvorfor er lunten så kort?« Linda P giver erotisk vejledning som bollecoach i »Tivolirevyen 2023.«Fold sammenLæs mereFoto: Camilla Winther. Hvorfor er James Prices melodier, hvor gode de end er, så tilbageskuende? Hvorfor skriver Linda P et brev til Putin i en travesti over Osvald Helmuths »Brev til Bulganin«, i en idé, som Adam Price vist er kommet til at låne fra andre revyforfattere? Hvor træt kan det blive? Det er ikke, fordi det hele er den rene elendighed. Tivolirevyen er sådan set jævnt underholdende som den blandende landhandel, den er. Men højdepunkterne er for få og for små. Vi kommer ikke udenom, at for mange af teksterne er uinspireret rutine. Carsten Svendsen, som revyen ikke ved, hvad den skal stille op med, har en store tirade mod alt, der er galt i kongeriget, iført oppusteligt grisekostume og egen tekst: Den er der for eksempel ikke meget ved. I det hele taget er revyen ikke poleret nok, ikke skarpt nok eksekveret. Det er, som om den mangler den afgørende finish, der kan tilføre den en stil. Hvad enten det er udenomsværkerne, det drejer sig om: En intetsigende scenografi og nogle ikke altid lige klædelige kostumer – heller ikke, når de skal være det. Eller det er udførelsen af størstedelen af revyen, hvor de fem på scenen, som også tællerNicolai Jørgensen,virker som fem solister, der har svært ved at finde en fælles stil. Sidstnævnte er naturligvis ellers et interessant talent i revyen med sin evne for en småfarlig blend af stupiditet og selvglæde i højpotent forening. Linda P er den, der klarer sig bedst. Hun lyser nu op med sin underfundige evne til at se ud som en uartig skolepige, udstråle, at hun griner lidt af det hele. Hun tager de fleste stik hjem, når hun giver sexråd som kikset bollecoach, selv om hendes monolog med rette kan siges at være en mat afglans af det, vi grinte af, da Ditte Hansen tog sig af uheldige kvinder med manglende selvindsigt. Nej, Tivolirevyen blev desværre ikke den genfødsel, den gerne ville have været, og som man havde kunnet håbe på. Hverken af Lisbet Dahl eller af sommerunderholdningen i Tivoli i det hele taget. »Tivolirevyen 2023« Tekster: Adam Price, Carl-Erik Sørensen, Vase & Fuglsang m.fl. Iscenesættelse: Lisbet Dahl. Scenografi: Rikke Juellund. Kapelmester: James Price. Glassalen, Tivoli. Til 5. august",
        "metadata": {
            "source": "https://www.berlingske.dk/scene/tivolirevyen-er-forbloeffende-gammeldags",
            "image_url": "https://berlingske.bmcdn.dk/media/cache/resolve/image_x_large/image/168/1683086/24445977-bmr.jpg",
            "publication_time": "Fredag d. 02. juni 2023, kl. 16.52",
            "author": "Jakob Steen Olsen",
            "related_links": [],
            "attachments": []
        }
    }
}