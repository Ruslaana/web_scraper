{
    "version": "1.0",
    "document": {
        "id": "https://www_berlingske_dk/samfund/politiet-tjener-million-paa-haelervarer-0",
        "title": "Politiet tjener million på hælervarer",
        "content": "Danskere i hobetal lagde lørdag vejen forbi den nedlagte Sjælsmark Kaserne i Hørsholm, hvor politiet holdt auktion over mere end 80 designermøbler og andet konfiskeret hælergods. Designermøblerne blev revet væk, og politiet er nu omkring en million kroner rigere, fortæller advokat og auktionsleder Birgitte Mørck.  - Det gik helt fantastisk. Der var en hel kilometer kø, da vi åbnede, og vi var nødt til at flytte auktionen udenfor, for vi kunne simpelthen ikke være der alle sammen, siger hun.  Blandt de eftertragtede designgenstande, der primært stammer fra indbrud i Nordsjælland, var både koglelamper af designeren Poul Henningsen og eksklusive læderstole som \"Ægget\". - Op til auktionen er der flere, der har ringet og sagt, at de i kataloget har genkendt deres møbler fra et gammelt indbrud. Men ingen har kunnet dokumentere det, og de er da heller ikke vendt tilbage, siger Birgitte Mørck.  - De fleste har nok også fået forsikringspengene udbetalt, siger hun. Den indkomne million kroner ryger nu direkte i lommerne på Nordsjællands Politi. /ritzau/",
        "metadata": {
            "source": "https://www.berlingske.dk/samfund/politiet-tjener-million-paa-haelervarer-0",
            "image_url": "https://berlingske.bmcdn.dk/media/cache/resolve/image_x_large/image/71/711647/4531494-koglen-ph.jpg",
            "publication_time": "Lørdag d. 24. september 2011, kl. 13.18",
            "author": null,
            "related_links": [],
            "attachments": []
        }
    }
}