{
    "version": "1.0",
    "document": {
        "id": "https://www_berlingske_dk/kultur/aarets-bedste-udenlandske-film",
        "title": "Årets bedste udenlandske film",
        "content": " 1. Arrival Det er selvfølgelig science fiction om besøg fra outer space, men i mindst lige så høj grad en film om, hvordan det er sproget og ikke teknologien, der kan redde vores politisk inficerede og forurenede planet. »Arrival« er kontroversiel i sin påstand, skønhedssøgende i sit billedsprog og stiller mange vilde spørgsmål. Men Denis Villeneuves værk giver også sine svar, så både tanker og følelser bruser i publikum. Og bliver ved med at bruse. Mens vi venter på en redning fra det ydre rum. Eller et helt nyt sprog at tale med de fremmede på. Og se verden igennem. jkc  2. Min far Toni Erdmann Maren Ades film om en karrierekvindes kaotiske konfrontationer med sin egensindige far er en rutsjebanetur af følelser, vilde genreskift og nogle af filmårets mest skraldlatterfremkaldende scener. Sandra Hüller og Peter Simonischek er fremragende i filmen, der formår at være både politisk kommenterende og eksistentielt indsigtsfuld og universel, men først og fremmest et gigantisk dementi af fordommen om tyskernes mangel på humor. »Min far Toni Erdmann« er en chokterapeutisk dannelsesrejse for både sine karakterer og dens stadig mere groggy publikum. krl  3. Sauls søn Sjældent har en film leveret i kategorien »som at være der selv«, og da »Sauls søn« foregår i kz-lejren Auschwitz-Birkenau er László Nemes’ film en af årets mest påtrængende filmoplevelser. En fange forsøger at give en død dreng en begravelse efter traditionelle jødiske forskrifter, og derved stiller filmen spørgsmålet om, hvorvidt den enkelte menneskelige gestus er meningsløs i et hav af umenneskelighed. Filmens hårdhed giver nærmest varige men i tilskuernes øjne og kan forstås som et tiltrængt korrektiv til al benægtelse og relativisering af Holocaust. krl  4. The revenant Alejandro González Iñárritus »The revenant« er hypervisuel, filmkunstnerisk håndværk i topklasse. Et næsten dialogløst hævndrama i den nordamerikanske vildmark, hvor mødet mellem en bjørn og hoved- rolleindehaver Leonardo DiCaprio blev en af årets mest omtalte filmscener. »The revenant« nedsænker publikum i en verden, hvis skønhed består af iskrystaller, en flammende meteorit og dampende dyreindvolde. Og midt i karakterernes lidelser er der også en stor længsel efter den ordløse natur, når den er mest lamslående. krl  5. Captain Fantastic Danmarks folkeeje i Hollywood, Viggo Mortensen, fik med Matt Ross’ »Captain Fantastic« endelig en hovedrolle, der for alvor matchede hans kunstneriske temperament. Idealisten Ben bor langt ude i de californiske skove med sin hær af vildtløbende børn, og familien er netop så usandsynlig en konstruktion, at man føler, at den sagtens kunne eksistere i virkeligheden. Da familien bliver tvunget til at møde civilisationen, bliver filmen sentimental, men tårerne bliver tempereret med en masse humor og en ægte indignation over forbrugersamfundets tomhed. krl  6. Dr. Strange I en tid hvor filmanmelderne er ved at blive trætte i deres hårdt prøvede kroppe af nye tiltag fra drømme-fabrikken – og pengemaskinen – Marvel, kom »Doctor Strange« sidst i oktober måned og reddede lidt af den tabte ære. Benedict Cumberbatch spiller den arrogante hjernekirurg, der må helt ned på sine grædende knæ – med ødelagte hænder og fingre – for at komme op igen som superhelten Doctor Strange. Han er på den typiske rejse, som vi kender den fra superhelteuniverser, men for første gang bruges 3D til vilde stunts på en uventet småsyret facon. Det er langt ude, og det virker! jwj  7. The Girl with All the Gifts Det nyeste bidrag til zombie-genren udspiller sig i en tid, hvor »de hungrende« har fået overtaget. Men Melanie er en mellemting: Hun forvandler sig fra menneske til zombie, når hun lugter liv og blod, men er ellers en normal, sød pige. Da en lille gruppe soldater og en forsker lades alene blandt de levende døde, er hun en stor hjælp og samtidig kroppen, hvoraf de håber at kunne udvinde en helbredende kur. En medrivende fortælling, der undervejs rejser diskussioner om, hvad der er humant, og om hvorfor vi mennesker skal nyde nogen forrang. jkc  8. Hunt for the Wilderpeople Drama og komedie vægtes lige højt i fortællingen om den tykke, forældreløse Rick. Han er kun 13, men har boet på flere børnehjem og er heller ikke glad for at blive placeret hos Bella og hendes eddikesure mand, Hec. De bor i et hus i den bushen, og da Ricky – der anser sig for gangster in spe og døber sin hund Tupac – endelig finder sig til rette, dør Bella. Nu vil forsorgen have ham tilbage, og før de ved af det, er Ricky og Hec på flugt. Det er en historie om mennesker, der ikke passer ind, men passer sammen. Og så er den virkelig morsom. jkc  9. The Untamed Et par har opgivet lykken. De er ikke noget for hinanden, holder kun sammen for børnenes skyld, og hvor hun onanerer i badet, knepper han hendes bror. Via ham møder hun en kvinde, der fortæller om en afsidesliggende hytte, hvor total tilfredsstillelse kan opnås sammen med »noget«. Det viser sig at være et væsen med lange lyserød arme, der ligner penisser, og Amat Escalantes film giver bedst mening som et psykologisk portræt af seksualiteten – primært den uforløste – og er ladet med grimm’sk voldsomhed, grimet realisme og triersk billedkraft. jkc  10. The Room Intimgyseren »Room« var en helt ny måde at gøre alle de mange makabre kidnapninger fra det virkelige liv til film på. Dramaet sætter fingeren på en af vores verdens mest uforståelige uhyrligheder, men den gør det på en humanistisk facon og uden at slå mønt på det sært fascinerende ved indespærring af mennesker i kældre og andre lukkede rum i årevis. I »Room« møder vi Jack på næsten fem år og hans mor, spillet af Brie Larson. Ud af det fysiske mørke slipper de, men hvordan overlever psyken? Brie Larson vandt en Oscar for sin rolle, og det havde drengen Jacob Tremblay næsten også fortjent. jwj",
        "metadata": {
            "source": "https://www.berlingske.dk/kultur/aarets-bedste-udenlandske-film",
            "image_url": "https://berlingske.bmcdn.dk/media/cache/resolve/image_x_large/image/13/137642/15843365-arrival.jpg",
            "publication_time": "Torsdag d. 22. december 2016, kl. 17.00",
            "author": "Jeppe Krogsgaard Christensen",
            "related_links": [],
            "attachments": []
        }
    }
}