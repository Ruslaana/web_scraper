{
    "version": "1.0",
    "document": {
        "id": "https://www_berlingske_dk/politik/tidligere-folketingsmedlemmer-om-samraad-jeg-har-sjaeldent-oplevet-noget",
        "title": "Tidligere folketingsmedlemmer om samråd: »Jeg har sjældent oplevet noget så latterligt«",
        "content": "Fire tidligere medlemmer af Folketinget retter nu kritik af brugen af de såkaldte samråd i Folketinget. Hver især kalder de tidligere politikere samråd for »et mærkeligt cirkus«, som er »spild af manges tid«. En siger, at flere folketingspolitikere »fristes til at misbruge det ved at stille perifere, mærkværdige spørgsmål, som man kan undre sig over skulle være grund nok til at sætte hele ministermaskinen i gang«, mens et medlem af Folketinget gennem 31 år fortæller, at det at kalde i samråd »lyder som om, ministeren risikerer at få kolossalt mange tæsk«, selv om det sjældent er tilfældet i virkeligheden. Reaktionerne kommer efter, at Morten Messerschmidt fra Dansk Folkeparti slutningen af november skældte kolleger fra Venstre og Konservative udfor at spilde klimaminister Dan Jørgensens (S) tid på at gentage de samme»fuldstændig grundløse« spørgsmåltil regeringens nyoprettede Udvalg for Grøn Omstilling i et åbent samråd. Alle udvalg i Folketinget har mulighed for at kalde en minister i et såkaldt »samråd«, hvor en minister skal stå til regnskab for sin politik eller oplyse om en konkret sag. Størstedelen af de indkaldte samråd de seneste år har været åbne, hvor mødet sendes på Folketingets TV-kanal, ligesom det kan streames på nettet. Kritikken af dem går på, at de i højere grad bruges til at stille drille-spørgsmål eller til at »grille en minister«, også selv om der med Morten Messerschmidts ord »ikke er varme på grillen«. Han står ikke alene med kritikken af de åbne samråd. Nu melder de tidligere folketingspolitikere Manu Sareen (R), Per Stig Møller (K), Jeppe Mikkelsen (R) og Merete Riisager (LA), sig ind i debatten med deres oplevelser af samråd fra dengang, de sad i Folketinget. Foruden de åbne er der de lukkede samråd, hvor kun udvalgets medlemmer, ministeren samt enkelte fra departementet i det pågældende ministerium må deltage. Samråde er tænkt som et vigtigt redskab for Folketinget til at holde ministre ansvarlige. Alligevel vækker det igen og igen kritik. Samråd er ifølge flere tidligere folketingsmedlemmer et »cirkus«, der er »gået inflation i«, selv om hensigten er det modsatte. Tidligere Venstre-folketingsmedlem Søren Pind, der har tre ministerposter bag sig, har for år tilbage kaldt åbne samråd for et»spil for galleriet«. Han har sagt, at åbne samråd er direkte skadelige for demokratiet, fordi det i stedet for at være »demokratiets totale triumf« er endt med at være »folkestyrets eklatante fiasko og den værste opfindelse i dets historie«, og at de åbne samråd tydeliggjorde, at politikere er blevet »kyniske i deres jagt på magten« med den konsekvens, at lægmænd står af. Dertil har kritikken lydt, at antallet af samråd var eksploderet. Ifølge Folketingets årsberetning har antallet af samråd de seneste år dog været faldende. Senest har Dansk Folkepartis hjemvendte europaparlamentariker, Morten Messerschmidt, harceleret over brugen af samråd. Det skete, da han i slutningen af november skældte sine kolleger ud for åbent tæppe og roste klimaminister Dan Jørgensen under et samråd i Klima- Energi- og Forsyningsudvalget omhandlende regeringens nyoprettede Udvalg for Grøn Omstilling. Ifølge Messerschmidt var hans oppositionskollegers spørgsmål »et fantastisk eksempel på, hvad folk ikke gider. Et totalt overflødigt, ligegyldigt spild af tid for os alle sammen«, lød kritikken. »Jeg har aldrig oplevet noget så åndssvagt, og jeg har trods alt siddet ti år i EU-Parlamentet. Jeg har den største respekt for, at ministeren kan styre sit temperament. Det ville jeg ikke have kunnet,« sagde Morten Messerschmidt. Manu Sareen sad i Folketinget for Radikale Venstre fra 2011 til 2015, hvor hans ministertitler blandt andet dækkede ligestilling, integration, sociale forhold samt kirke. For Manu Sareen var de åbne samråd »latterlige« og i flere tilfælde »tåbelige«. I 2011 var Manu Sareen, inden han selv blev valgt til Folketinget, stedfortræder for en radikal kollega, der var på barsel. Som vikar var Manu Sareen en del af oppositionen og husker tilbage på en episode, hvor en oppositionskollega havde inviteret ham med til samråd »for at grille en minister«. »Det skulle vi gøre, bare for at gøre det. Det, syntes jeg, var mærkeligt, men jeg tænkte ikke mere over det, før jeg selv blev minister,« fortæller Manu Sareen i dag. Manu Sareen sad i Folketinget for Radikale Venstre fra 2011 til 2015.Fold sammenLæs mereFoto: Torkil Adsersen/Arkiv. Manu Sareen blev som minister hurtigt træt af samråd set fra et regeringsperspektiv, sammenlignet med da han var med i oppositionen: »Hold nu kæft, hvor var det bare et mærkeligt cirkus. Det er det, fordi du har en manege, du har en minister, og så kan man ellers pisse rundt med ministeren. Morten Messerschmidts eksempel rammer plet, fordi han siger tingene, som de er,« siger han videre. Ifølge den tidligere social-, ligestillings-, integrations- og kirkeminister for Radikale Venstre var folketingspolitikerne »virkelig grove«, når han var kaldt i åbne samråd, hvorimod de lukkede samråd gik hurtigere og i højere grad lagde op til dialog. Derfor er det for Manu Sareen de åbne samråd, der volder systemet problemer, hvor man som politiker »puster sig op og gerne vil virke handlekraftig og slagkraftig«: »Jeg har sjældent oplevet noget så latterligt. Jeg kan huske, at embedsmændene sad og rystede på hovedet og tænkte: Så skal embedsværket og ministeriet fandeme bruge tid på det. Det var simpelthen så uforståeligt, at man kunne bruge tid på at stille de spørgsmål,« siger han. For ham er det interessant efterfølgende at se, at det er de samme mennesker, som kaldte ham i samråd, der år efter sidder og er »totalt røde i hovederne og sveder, mens de er pisseirriterede over at få nogle latterlige samrådsspørgsmål« på den modsatte side af bordet. Han er ikke generelt imod samråd, fordi de tjener en funktion som kontrolorgan af regeringen og den konkrete minister. Det er de mange unødvendige spørgsmål, han er frustreret over. »Det, jeg er imod, er de 80-90 procent af samrådsspørgsmålene, der ikke er nødvendige. Der er 20 procent, hvor man kan afkræve ministeren et svar, og det skal man også. Men der er gået så meget inflation i det, at man må ryste på hovedet,« siger han. For Manu Sareen var det store tidsspild ved samråd en medvirkende faktor til, at han blev så træt af at være minister, at han ikke længere ønskede at sidde i Folketinget. I samme periode sad Jeppe Mikkelsen i Folketinget for Radikale Venstre som det dengang yngste folketingsmedlem på blot 20 år. Han har kun oplevet samråd som regeringsbærende parti og kalder sit forhold til samråd for »ambivalent«. »Jeg har det ambivalent med det. Det er et utroligt vigtigt redskab at have i værktøjskassen som parlamentariker, når man skal holde regeringen i ørerne,« siger han, men forklarer, at særligt de åbne samråd ofte er »spild af manges tid«. Indimellem kan samråd dog også belyse vigtige emner ved samrådene, hvorved ordningen lever op til sin egentlige funktion. »Ofte har man stillet sine spørgsmål som paragraf 20-spørgsmål til ministeren (skriftlige spørgsmål, som besvares skriftligt af ministeren,red.). Derfor bliver det ved samrådet en jagt på at få ministeren til at sige noget dumt eller uheldigt, mere end det handler om at høre om ministerens holdning eller gøren og laden i en særlig sag. Der mener jeg, at samrådet mister sit indhold,« siger han videre. Jeppe Mikkelsen var retsordfører for Radikale Venstre, da han sad i Folketinget fra 2011 til 2015.Fold sammenLæs mereFoto: Jeppe Bjørn Vejlø/Ritzau Scanpix/Arkiv. Samråd kan imidlertid også få mærkbare konsekvenser. Det fik det for eksempel for nuværende skatteminister Morten Bødskov (S). Han måtte gå af som justitsminister i 2013, fordidet kort før et samråd kom frem, at Bødskov havde fabrikeret en forklaring om, hvorfor Folketingets Retsudvalg ikke kunne komme på besøg på Christiania. Forklaringen lød dengang, at daværende politidirektør i København Johan Reimann ikke kunne deltage. Den reelle grund var, at det krævede mere mandskab fra politiet at få Pia Kjærsgaard med på besøg. Det mistede Morten Bødskov sin ministerpost på. Derudover var der samrådet i Kulturudvalget i 2012 med daværende kulturminister Uffe Elbæk – dengang for Radikale Venstre –der endte med at koste ham posten. Samrådet handlede om mistanke om nepotisme ved ungdomsuddannelsen AFUK og Uffe Elbæks partner, der sad i bestyrelsen. Senere blev Uffe Elbækfrikendt af Rigsrevisionen. I den anden ende af skalaen over samråd, der vil blive husket, finder man det samråd, som Ole Birk Olesen (LA) i 2017 blev kaldt i, mens han var transportminister. Her skulle Ole Birk Olesen forklare et på daværende tidspunkt syv år gammelt debatindlæg, hvor han ifølge kritikere havde lavet»grove generaliseringer om kvinder«. Ole Birk-holdet satte spørgsmålstegn ved, hvorvidt et syv år gammelt debatindlæg havde betydning for Ole Birk Olesens virke som transportminister, mens fortalere for samrådet bekymrede sig om, hvorvidt det kvindesyn, som transportministeren havde givet udtryk for i debatindlægget, ville få betydning for hans udnævnelser af medlemmer til bestyrelser og råd på hans område. I diskussionen om indkaldelsen til samrådet gik bølgerne så højt, at Ole Birk Olesens partikollega Henrik Dahl kaldte kaldte den nuværende miljøminister Lea Wermelin (S) for et »samrådssvin«, ligesom daværende finansminister Kristian Jensen (V) kaldte samrådet for »politisk drilleri på laveste niveau«, mens Kristian Jensens daværende partikollega Jakob Engel-Schmidt kaldte det »åbent skamråd«. For tidligere folketingsmedlem for De Konservative Per Stig Møller, der med adskillige ministerposter bag sig sad i Folketinget i 31 år frem til 2015, er samråd et positivt parlamentarisk redskab. På trods af det ser han den samme negative udvikling, som Morten Messerschmidt, Manu Sareen og Jeppe Mikkelsen peger på. Per Stig Møller var medlem af Folketinget for Det Konservative Folkeparti fra 1984 til 2015.Fold sammenLæs mereFoto: Mads Joakim Rimer Rasmussen/Ritzau Scanpix/Arkiv. For ham er udviklingen sket i takt med, at de åbne samråd i højere grad bliver transmitteret på TV – både på Folketingets egen TV-kanal og hos forskellige medier. »Man kan blive kaldt over i samråd i en uendelighed for småting,« lyder det fra K-nestoren, der mener, at den øgede mulighed for mediedækning også øger incitamentet til at indkalde i samråd. Dertil mener han, at journalister, når de interviewer politikere, der ikke sidder i regering, kalder på samrådsspørgsmål, når de spørger, hvad politikeren vil gøre ved en given sag. »Så selv om man er nogenlunde enig med en minister, ser det flot ud at sige: »Jeg kalder i samråd,« fordi det lyder som om, ministeren risikerer at få kolossalt mange tæsk,« siger han og understreger, at det sjældent er tilfældet i virkeligheden. Af samme årsag mener alle politikerne at kunne mærke en stor forskel på et lukket og et åbent samråd. Per Stig Møller kalder de lukkede samråd »langt mere effektive«:  »Det lukkede samråd er meget bedre, fordi man kan få en mere dybdegående samtale uden at skulle vise sig frem som oppositionsmedlem. I åbne samråd skal ministeren typisk have tæsk, og derfor bliver man som opposition ved og ved og ved med at spørge. I de lukkede samråd vil man typisk få en mere reflekteret tilkendegivelse fra ministeren, end hvis det er et åbent samråd. Hvis man som minister er for reflekteret i et åbent samråd, skaber det forvirring hos seerne.« »Når man sidder i et lukket samråd, kan man i højere grad komme med argumenter for forskellige overvejelser på den ene og den anden side, end man kan i et åbent,« siger han og tilføjer, at oppositionen også ofte er langt mere imødekommende over for problematikken i et lukket samråd, end i et åbent. Det tilslutter Manu Sareen og Jeppe Mikkelsen sig. Jeppe Mikkelsen kalder tonen mere forhandlende end udspørgende, når man deltager i et lukket samråd, og understreger, at når embedsfolk i højere grad kan deltage i debatten – som de kan på lukkede samråd modsat de åbne – så højner det også informationsniveauet i udvalget. »Det kan dog ikke erstatte de åbne samråd, fordi ministeren ikke på samme måde »står til ansvar« i de lukkede samråd, som man gør i de åbne,« understreger han. Tidligere undervisningsminister Merete Riisager (LA) er enig i, at samråd er et vigtigt parlamentarisk redskab, som politikerne skal undgå at misbruge. »Det er klart, at der er rigtig mange politikere, der fristes til at misbruge det ved at stille perifere, mærkværdige spørgsmål, som man kan undre sig over skulle være grund nok til at sætte hele ministermaskinen i gang. Der mener jeg, at parlamentarikerne burde have bedre selvdisciplin,« siger hun. Men hun mener også, at man som minister kan tage ansvar og ændre retorikken. »Når det er sagt, handler det også om, hvordan man vælger at gribe sådan et samråd an. Selv om samrådsspørgsmålet er fjollet eller arbitrært, kan man som minister sagtens selv løfte niveauet, hvis man går ind i diskussionen på en god måde,« siger hun. »Et samråd er jo også ministerens mulighed for at forklare sin politik. Så at have en hel time til at forklare, som man gør, er jo en gave. Sådan bør regeringerne også opfatte det, for det er en fantastisk platform med kamera på og det hele,« siger hun og peger på, at problemet derfor »kan gå begge veje«. Merete Riisager var medlem af Folketinget for Liberal Alliance fra 2011 til 2019.Fold sammenLæs mereFoto: Linda Kastrup/Arkiv. »Der er meget kritik af, at der bliver stillet fjollede samrådsspørgsmål. Det er jeg ikke uenig i. Men jeg mener bestemt, at der ligger et ansvar hos den siddende minister for at løfte niveauet.« For Manu Sareen er det dog ikke så let, som Merete Riisager giver udtryk for. Ifølge ham forsøger man som minister at højne diskussionen i sin indledende tale i samrådet, men uanset hvad vil oppositionen blive ved med at vende tilbage til udgangspunktet. »Jeg forstår godt, hvad hun siger, og det prøver man også. Men glem det. Gør man det, får man at vide, at »ministeren ikke har lyst til at svare på spørgsmålet og taler udenom«. Jeg kan love dig for, at det er det, der sker,« siger han.",
        "metadata": {
            "source": "https://www.berlingske.dk/politik/tidligere-folketingsmedlemmer-om-samraad-jeg-har-sjaeldent-oplevet-noget",
            "image_url": null,
            "publication_time": "Lørdag d. 28. december 2019, kl. 09.45",
            "author": "Fie Dandanell",
            "related_links": [],
            "attachments": []
        }
    }
}