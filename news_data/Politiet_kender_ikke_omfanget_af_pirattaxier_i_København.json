{
    "version": "1.0",
    "document": {
        "id": "https://www_berlingske_dk/indland/politiet-kender-ikke-omfanget-af-pirattaxier-i-koebenhavn",
        "title": "Politiet kender ikke omfanget af pirattaxier i København",
        "content": "Nordjyllands Politihar ikke lagt skjul på, at det ikke har mange spor at gå efter i forbindelse med 22-årige Mia Skadhauge Stevns forsvinden søndag morgen i Aalborg. Politiet arbejder fortsat på højtryk for at finde den unge kvinde og har bedt offentligheden om hjælp, men lige nu er det eneste spor en mørk personbil af et uidentificeret mærke, hun er set stige ind i klokken 06:09 på Vesterbro. Politiet mistænker den pågældende bil for at være en pirattaxi, og skulle man have oplysninger om den eller ligge inde med andre informationer i sagen, så skal man straks ringe til 114, lyder det fra Nordjyllands Politi, der indtil videre har modtagetover 100 henvendelser om bilen. Politiet beder samtidig også personer, der var i byen natten til søndag,om at dele videoer, som de har filmet i løbet af aftenen i håbet om, at der her kan være noget, som måske kan afsløre mere om bilen, mens politiet også selv er ved at trævle sociale medier ogvideoovervågning fra hele Aalborgigennem. Der er som beskrevet alene tale om en formodning hos Nordjyllands Politi om, at der er tale om en pirattaxi, men det er langt fra første gang, at pirattaxier – altså bilister i almindelige personbiler, der samler ventende taxakunder op – er blevet sat i forbindelse med forbrydelser. Gennem årene har pirattaxier nemlig været involveret ialt fra tyverier til grove forbrydelser som vold og voldtægter, og det er flere gange sket, at der er faldet dom i sagerne. I december 2019 blev den 35-årige pirattaxi-chauffør Patrick Obijiakur eksempelvis idømt fem års fængsel og udvisning for bestandigt, efterRetten i Lyngbykendte ham skyldig i at have voldtaget to kvinder med en uges mellemrum i september samme år. Den 35-årige mand nægtede sig skyldig, men domstolen troede ikke på mandens forklaringer og kendte ham skyldig i begge forhold. Blot en måned inden dommen faldt i Lyngby var en pirattaxi også involveret i en sag,der tiltrak Østjylland Politis opmærksomhed. Af døgnrapporten fremgik det, at den 27-årige chauffør havde bedt en kunde – en 49-årig mand –om at »lukke røven«, da kunden påpegede, at chaufføren kørte en omvej, mens chaufføren også slog kunden i hovedet med enden af et aliminiumsbat. På trods af gode transportmuligheder i hovedstaden findes problematikken med pirattaxier også her, og så sent som i november 2021 advarede Københavns Politi mod, at man valgte at benytte sig af denne form for transport. »Vi vil kraftigt opfordre til, at man ikke benytter sig af pirattaxaer, som både er ulovlige og – som vi har set på det seneste – indebærer en risiko for, at man får sit kreditkort stjålet,« lød det fra politikommissær Nicklas Poulsen, der er leder af tyverisektionen i Københavns Politi. Advarslen kom, efter at politiet havde set en stigende tendens til kreditkorttyverier, hvor pirattaxiens gæster fik afluret deres pinkode, når de skulle betale, og efterfølgende stod tilbage med en tømt bankkonto. Under coronapandemien har nattelivet, hvis gæster i høj grad udgør pirattaxiernes kundegrundlag, været lukket ned, og det er derfor svært at anslå, hvor stort omfanget er i hovedstaden såvel som resten af landet. Sådan lyder konklusionen fra Trine Vollenberg, der er vicedirektør i brancheforeningen Dansk Persontransport. Hun har fulgt fænomenet pirattaxi tæt gennem adskillige år og forsøger nu at give et historisk indblik i de ulovlige chauffører. En øvelse der ikke er helt let, fordi der ikke føres statistik. »Det er et område, der er svært at få overblik over, så vi ved ikke, hvor stort omfanget er,« siger hun. Stefan Sommer, der er administrerende direktør hos taxaselskabet 4x35, har heller intet overblik over, hvor mange pirattaxier der opererer i København, men han er sikker på, at der er tale om ganske få. »Det er noget, chaufførerne støder på, men det er meget sjældent. Det er uhyre svært at begive sig ind på markedet i København, fordi selskaberne, der kører her, har stor erfaring og er super skarpe til at spotte dem (pirattaxierne,red.),« siger han. Hos 4x35 er arbejdsgangen sådan, at chaufførerne selv skal melde ind til politiet, hvis de oplever noget. Det kan eksempelvis være, hvis de ser en pirattaxi holde på en plads, der ellers er tiltænkt en taxa. »Det er min oplevelse, at politiet tager det meget alvorligt, når chaufførerne ringer, og at politiet reagerer på henvendelserne. Vi har generelt en tæt dialog med politiet om det, der foregår i nattelivet, fordi vi er massivt til stede,« siger Stefan Sommer. Trine Vollenberg fra Dansk Persontransport kan til gengæld pege på en klar forskel i måden, de ulovlige taxier opererer på nu, sammenlignet med i »gamle dage«. Her skal vi tilbage til tiden, inden erhvervet blev liberaliseret i 2017, lyder det fra vicedirektøren. »Tidligere hørte vi, at det var organiseret sådan, at chaufførerne var centrerede omkring de steder, hvor der var mange mennesker. Rådhuspladsen og Gothersgade eksempelvis. Kunderne blev så kontaktet af nogen, der var i telefonisk kontakt med chaufførerne, som holdt tæt på,« siger hun. Sådan opererer pirattaxierne midlertidigt ikke længere. I stedet er de ulovlige aktiviteter rykket ind på de sociale medier. »Vi noterer fra tid til anden, at der opstår forummer på Facebook eller andre sociale medier, hvor private chauffører tilbyder kørsel. På den måde kan man sige, at det er mere organiseret end tidligere,« siger hun. Hun fortæller, at Dansk Persontransport gør politiet opmærksom på disse sider, hvis de finder ud af, at der er kommet en ny, men ellers har brancheorganisationen som sådan ikke et samarbejde med politiet i forbindelse med pirattaxierne. På trods af de sociale mediers muliggørelse af, at chauffører og kunder let kan komme i kontakt med hinanden, er Trine Vollenberg dog alligevel ret sikker på, at omfanget af pirattaxier ikke er større nu end for få år siden. »Det er ikke mit indtryk. Og det tror jeg i bund og grund hænger sammen med, at taxierhvervet nu er blevet liberaliseret,« siger hun. Københavns Politi oplyser i et skriftligt svar til Berlingske, at omfanget af sager i forbindelse med pirattaxier ikke er stort nok til, at man kan sige noget generelt. I kølvandet på opfordringen, politiet kom med i november sidste år i forbindelse med en række stjålne og misbrugte kreditkort, faldt antallet af den type kriminalitet, oplyser politiet. Fra politiet lyder det også, at man »ikke har et grundlag for at kunne vurdere omfanget« af den ulovlige taxakørsel for den kommende tid. »Vi opfordrer generelt borgene til ikke at benytte sig af pirattaxaer, da der grundlæggende er tale om ulovlig taxadrift, der ikke – som autoriserede taxaer – er underlagt kontrol,« lyder det i det skriftlige svar fra Københavns Politi.  ",
        "metadata": {
            "source": "https://www.berlingske.dk/indland/politiet-kender-ikke-omfanget-af-pirattaxier-i-koebenhavn",
            "image_url": "https://berlingske.bmcdn.dk/media/cache/resolve/image_x_large_vertical/image/151/1514331/24004330-.jpg",
            "publication_time": "Tirsdag d. 08. februar 2022, kl. 16.17",
            "author": "Freja Marquardt",
            "related_links": [],
            "attachments": []
        }
    }
}