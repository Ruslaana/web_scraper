{
    "version": "1.0",
    "document": {
        "id": "https://www_berlingske_dk/litteratur/han-var-kronprins-i-venstre-nu-roser-han-en-markant-socialdemokrat-for",
        "title": "Han var kronprins i Venstre – nu roser han en markant socialdemokrat for at være »fremsynet«",
        "content": "Man kan tage manden ud af politik. Men ikke politik ud af manden. Kristian Jensenvar for godt ti år siden efter mange partifællers mening den bedste formand,Venstre aldrig fik. For snart tre år siden forlod han Christiansborg for at blive administrerende direktør for erhvervsorganisationen for grøn energiGreen Power Denmark, men den politiske slagkraft er i behold. Den tidligere udenrigs-, finans- og skatteminister har nemlig nu forfattet et kampskrift for at få sat yderligere gang i udbygningen af grøn energi – ikke mindst vindmøllerne. Han kalder selv sin bog »Kun en dråbe« for en (hånd)bog – parentesen er hans – men tag ikke fejl af titlen. Den er et opgør med opfattelsen af, at det hele ikke nytter noget, fordi Danmark med sine seks millioner indbyggere er et lille land, som ikke tæller i verdens store klimaregnskab. Kristian Jensen argumenterer velskrevet og personligt for sin sag. Bogen bør være pligtlæsning for de tidligere kolleger på Christiansborg, uanset partifarve.Fold sammenLæs mereFoto: Grønningen 1. Naturligvis er udbygningen af vedvarende energi i hele verden en nødvendighed for at mindske udledningen af drivhusgasser og holde temperaturstigningerne nede. Men på den korte bane, de næste tre-fire år, advarer Kristian Jensen også om, at vi risikerer at forære det hele til kineserne. De har allerede sat sig på produktionen af solceller, og nu truer den totale vinddominans. Hvis Europa lader stå til – det er ikke bare Danmark – så bliver den kinesiske kontrol en større risiko end den afhængighed af russisk gas, som Europa er ved at vikle sig ud af. Kineserne får nærmest monopol på produktionen af nye vindmøller og kan måske endda slukke for dem gennem den chip, som måler og styrer strømmen fra dem. Hvis vi altså ikke udviser rettidig omhu. Statsstøtte er en nødvendighed. Jordskatter og afgiftsregler gør det urentabelt at investere i vedvarende energi. De europæiske politikere må tænke større end blot på deres eget land. Der må lempes på reglerne for at opsætte solceller og vindmøller trods lokal modstand, og når det sker, er kompensationen for ulemperne for høj. For blot at nævne nogle af hans forslag. Kristian Jensens »vågn op« betyder også, at han gør op med nogle af sine tidligere holdninger som folkevalgt. Denne anmelder med sine mange år som politisk reporter måtte i hvert fald læse de linjer to gange, hvor forfatteren roser socialdemokratenSvend Aukenfor at have været en fremsynet miljøminister for 30 år siden. Den politiker mere end alle andre, han som ung Venstre-løve blev opdraget til at modsige på automatpilot, uanset hvad. Måske bliver det hele for pænt. Kristian Jensen sætter ikke konkrete navne på de politikere og partier, som er bremseklods for meget af det, han håber at åbne deres øjne for. Så slipper han ganske vist for den slags konflikter med personer frem for indhold, som mere og mere præger politik. Men risikoen er, at ingen føler sig ramt og tvunget ind i debatten. Han har ikke nået at få med, at ingen overhovedet bød på den store havvindmøllepark, som klimaministerLars Aagaard(M) havde i udbud i begyndelsen af december. Men det kommer næppe bag på forfatteren. Argumenterne er mange for, hvorfor regeringen spænder ben for sig selv og gør udbygning af vindkraft til en dårlig forretning. Når Lars Aagaard har sat sig for at undersøge årsagerne til den manglende interesse, kan han begynde med Kristian Jensens bog. Kristian Jensen er administrerende direktør for Green Power Denmark.Fold sammenLæs mereFoto: Linda Kastrup. Ligeledes savner man mere om konsekvenserne afDonald Trumps modstand mod vindmøller. Ikke mindst efter, at han straks i det nye år gentog sine synspunkter om, at vindenergi er alt for dyr og forstyrrer hvalerne på havet. Den nye præsident har sagt det før, og Kristian Jensen trækker i bogen mest på skuldrene over ordene fra dengang og kalder hvalsnakken »fake news« og forventer trods Trumps modstand, at vindkraften stadig vinder frem i USA. Kursfald på danske firmaer som Vestas og Ørsted efter Trumps nye udtalelser tyder dog ikke på, at investorerne deler håbet om fortsat eksport over Atlanten som en strategi. Bogens produktionstid har her sin omkostning, når det nyeste ikke er med. Opfattelsen hos en cheflobbyist på området er næppe overraskende. Men Kristian Jensen argumenterer velskrevet og personligt for sin sag. Bogen bør være pligtlæsning for de tidligere kolleger på Christiansborg, uanset partifarve. Når han selv lægger sin Venstre-fortid på området bag sig, lader de sig forhåbentligt inspirere til ikke at lade der gå partipolitisk fnidderfnadder i det hele. Dertil er energipolitikken alt for vigtig. Peter Lautrup-Larsen har som politisk reporter og analytiker mere end 40 års erfaring fra Christiansborg. KUN EN DRÅBE Forfatter: Kristian Jensen.Sider: 180.Pris: 249,95.Forlag: Grønningen 1",
        "metadata": {
            "source": "https://www.berlingske.dk/litteratur/han-var-kronprins-i-venstre-nu-roser-han-en-markant-socialdemokrat-for",
            "image_url": null,
            "publication_time": "Mandag d. 20. januar 2025, kl. 10.20",
            "author": null,
            "related_links": [],
            "attachments": []
        }
    }
}