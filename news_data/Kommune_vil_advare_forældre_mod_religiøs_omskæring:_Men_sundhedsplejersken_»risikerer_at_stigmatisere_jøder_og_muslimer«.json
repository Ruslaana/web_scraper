{
    "version": "1.0",
    "document": {
        "id": "https://www_berlingske_dk/metropol/kommune-vil-advare-foraeldre-mod-religioes-omskaering-men",
        "title": "Kommune vil advare forældre mod religiøs omskæring: Men sundhedsplejersken »risikerer at stigmatisere jøder og muslimer«",
        "content": "Skal kommunen blande sig i, om forældre lader deres små drengebørn omskære af religiøse eller kulturelle årsager? Ja, lyder det nu fra en kommune i hovedstaden. I forbindelse med en tilføjelse til sundhedspolitikken vil kommunen fremover »opfordre til, at religiøst eller kulturelt begrundet omskæring eller anden kønskirurgi, som ikke er helbredsmæssigt begrundet, udsættes, til barnet selv kan tage stilling hertil«. Det sker, som det hedder, »med udgangspunkt i princippet om »barnets ret til egen krop …« »Ballerup Kommune vil gøre en indsats for at informere nuværende og kommende forældre om de risici, der kan være ved omskæring,« fremgår det. Et stort politisk flertal i Ballerup harmandagbesluttet at opdatere den kommunale sundhedspolitik med afsnittet om omskæring. Opdateringen gør angiveligt Ballerup til den første kommune herhjemme med en politik, der skal forhindre rituel omskæring af små børn. Det Jødiske Samfund i Danmark beklager beslutningen. Ifølge samfundets formand, Henri Goldstein, kan det betyde, at religiøse minoriteter som muslimer eller jøder risikerer at blive stigmatiseret. »Af en offentlig myndighed, kommunen,« tilføjer han: »En kommune skal ikke blande sig i hjemmenes kultur og religion.« Som han siger, så handler omskæring »om religionsfrihed og særegen kultur«. Formand for Social- og Sundhedsudvalget og førsteviceborgmester i Ballerup Kommune Lolan Marianne Ottesen (S) erkender, at politikerne »stikker hånden ned i en hvepserede«. »Ja, det kan man sige. Men det er en meget velovervejet beslutning fra vores side. Vi har arbejdet på vores sundhedspolitik i tre år,« siger hun med henvisning til den årelange og mere eller mindre heftige debat for eller imod rituel omskæring herhjemme. Et debat, der sidste år fik statsminister Mette Frederiksen (S) til at fastslå, at Danmark »har givet et løfte om, at … passe på de danske jøder, og det løfte har jeg tænkt mig at stå ved, og derfor er et forbud ikke den rette vej«. Partier som SF, Dansk Folkeparti og Nye Borgerlige går ind for en aldersgrænse for indgrebet, der skal foretages af en læge. Er den beslutning begrundet i noget, der sker i Ballerup Kommune? »Nej, men vi synes, vi skal oplyse om de risici, der er forbundet med indgrebet. Specielt, hvis det ikke bliver gjort af en læge,« siger Lolan Marianne Ottesen: »Det handler om at informere og vejlede. Ikke om at pege fingre.« Næste år skal kommunen ifølge viceborgmesteren tage stilling til, »hvem, der skal gøre hvad«. »Vi skal sætte tidligt ind med vejledning, og den skal være ordentlig. Det kan blive sundhedsplejersker, måske også pædagoger, der kan komme til at stå for det,« siger hun. Hvornår er man gammel nok til selv at tage stilling? »Omkring de 15 år,« lyder hendes umiddelbare vurdering. Hvorfor skal kommunen blande sig i det her? »Vi blander os i mange ting i forvejen,« siger hun og henviser til alt fra forældrekurser til tvangsfjernelser: »Her siger vi, at det her, mener vi, er måden, man skal gør det på.« Diskriminerer kommunen på baggrund af borgernes religiøse præferencer? »Det mener jeg ikke. Det handler om oplysning,« siger hun: »Vores opgave er også at passe på børnene.« Er du modstander af omskæring? »Ja,« siger første viceborgmester Lolan Marianne Ottesen: »Men jeg synes, man skal gøre det, hvis det er lægeligt nødvendigt. Ellers skal barnet selv bestemme. Det må jeg sige.« Som hun ser det, handler det »om retten til at bestemme over eget liv og krop«. Formand for Det Jødiske Samfund, Henri Goldstein, advarer om, at sundhedsplejersker eller andre kommunale medarbejdere i kontakt med småbørnsfamilier risikerer »at gå et politisk ærinde«. »De gør et rigtig godt stykke arbejde, men de skal ikke på den her måde blande sig i omskæring,« siger han. Henri Goldstein frygter, at det kan få nogle familier »med et positivt forhold til omskæring« til at vælge sundhedsplejersken fra og i stedet for i højere grad søge hjælp i deres netværk og familie. »De ønsker ikke en moralprædiken. Her udpeger man, hvem, der har hvilken religion, og har man et jødisk navn, ja så skal sundhedsplejersken fortælle om det her. Dermed risikerer hun at gå et politisk ærinde. Hun risikerer at stigmatisere jøder og muslimer,« siger han: »Det handler jo ikke om, at man vil give en uvildig orientering med fordele og ulemper ved omskæring. Man vil have det udskudt.« Som læge kan Henri Goldstein ikke lade være med at undre sig over den politiske opfordring til, at omskæring »udsættes til barnet selv kan tage stilling hertil«. »Virkeligheden er, at jo ældre, barnet bliver, jo mere kompliceret og risikabelt bliver det,« siger han: »Helt ærligt, man bruger argumentet om autonomi, men ser bort fra den medicinske viden.« ",
        "metadata": {
            "source": "https://www.berlingske.dk/metropol/kommune-vil-advare-foraeldre-mod-religioes-omskaering-men",
            "image_url": "https://berlingske.bmcdn.dk/media/cache/resolve/image_x_large/image/149/1492373/23943372-jeve-jeve-indonesia-religion-islam-health-women-rights-fgm.jpg",
            "publication_time": "Lørdag d. 04. december 2021, kl. 14.25",
            "author": "Jens Ejsing",
            "related_links": [],
            "attachments": []
        }
    }
}