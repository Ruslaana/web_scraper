{
    "version": "1.0",
    "document": {
        "id": "https://www_berlingske_dk/aok/kvinder-har-ret-til-fordoemmelsesfri-sex",
        "title": "Kvinder har ret til fordømmelsesfri sex",
        "content": "Det var med portugisisk sand under ryggen, bølgeskvulp i ørerne og solstriber på kroppen, at Anahita Malakians i starten af juli på Facebook blottede lidt mere end bare en flanke. Et billede af hende selv med bar overkrop og to stjerner over brystvorterne blev ledsaget af ordene »I disse luder/Madonna debat-tider, så bidrager jeg gerne lidt til debatten med en kæmpe fuckfinger og bare patter helt fra Portugal. Vi kvinder må knalde, forføre og spille lige så meget på vores seksualitet som mænd, og det skal ALDRIG være skammeligt.« Opslaget endte med at blive startskuddet på 35-årige Anahita Malakians' kampagne for kvinders ret til at have lige så mange sexpartnere, som de har lyst til, uden at blive fordømt eller skulle skamme sig over det. Kampagnen har efterfølgende fået hashtaggene #over10 og #over100, der refererer til antallet af sexpartnere. »Vi har sagt siden 70erne, at vi ikke skulle skamme os, men det har overhovedet ikke hjulpet. Vi lever stadig med en moralsk pegefinger, hvorkvinder med mange sexpartnere er billige, mens mænd med mange sexpartnere er nogle handyr,« siger Anahita Malakians, da Berlingske møder hende i hendes lejlighed på Nørrebro i København. Anahita Malakians kæmper for, at kvinder ikke skal stigmatiseres, hvis de har haft mange sexpartnere.Fold sammenLæs mereFoto: NIELS AHLMANN OLESEN. Anahita Malakians, der har sin egen butik og har været opstillet til Folketinget og ved kommunalvalget i København for Venstre, er få minutter forinden landet i lejligheden efter at have afsat en hel dag til at tale med medier. Der er rift om damen, der er villig til at bryde med kønsroller og samfundsnormer. »Jeg synes, det er uretfærdigt, at retmæssigt har mænd og kvinder de samme muligheder, men praktisk set kan vi kvinder ikke benytte os af det. Samfundet, den moralske pegefinger, naboen eller landsbyen dømmer pigerne, og det er ufatteligt svært at ændre en holdning i samfundet,« siger Anahita Malakians. Anahita Malakians kom til Danmark fra Iran som otteårig. Hun blev sammen med sin mor og lillebror familiesammenført med sin far, der året forinden var ankommet til Danmark som politisk flygtning på flugt fra præstestyret i Iran. »Jeg har overhovedet ikke været underlagt social kontrol, fordi jeg har iransk baggrund. Min familie bakker mig op, og nogle af min fars venner har været ude og rose mig. Vi kommer fra en generation af iranske flygtninge, der netop er flygtet fra moraliserende pegefingre og islamisk styre. Så for dem er det positivt, at der er nogen, der tager frihedsværdierne og frisindet til sig og gør noget aktivt for at tage kampene,« siger Anahita Malakians, der det meste af sin barndom boede i Smørum nordvest for København. Anahita Malakians har tre børn. To piger på fem og ti år, og en 12-årig dreng.Fold sammenLæs mereFoto: NIELS AHLMANN OLESEN. »Jeg havde mit vilde ungdomsliv fra jeg var 17 år, til jeg var 22-23 år. Det var sjov og ballade. Jeg scorede ofte på Krasnapolsky (en tidligere bar i indre by i København,red.), hvor jeg også var bartender i en periode. Jeg mødte min eks, da jeg var 22 eller 23 år. Vi var sammen i fem år og fik ret hurtigt børn. Da vi gik fra hinanden, gik der ikke mere end en uge, så mødte jeg min anden eks. Vi har været sammen de sidste syv år, men vi gik fra hinanden i januar. Så de sidste 12 år har jeg været i faste forhold,« siger Anahita Malakians, der efter igen at være blevet single har lagt til antallet af sexpartnere. »Lad os bare sige, at det er blevet til over 10 og under 50.« Man siger, at et sprog rummer et stort antal synonymer for emner eller fænomener, der optager befolkningen. På dansk har vi noget nær ingen udtryk for en promiskuøs mand, mens vi har rige muligheder for at vælge mellem forskellige udtryk for en kvinde, det er nemt at komme i seng med: Billig, promiskuøs, let på tråden, løsagtig, forsuttet bolsje, runde-trunte, feltmadras og mange flere. En del af de udtryk er gennem den seneste tid blevet knyttet til Anahita Malakians. »Jeg har fået nogle meget forskellige reaktioner. I min private indbakke er der helt overordnet to typer, der har vist sig. De, der siger fedt og synes, jeg er modig. Og de, der tror, at det er en datingannonce, jeg har sat i værk, og som meget hurtigt bliver intime. I mine private beskeder har 90 procent været positive,« fortæller Anahita Malakians. Det er i de offentlige kommentarspor på Facebook, at de fleste af de negative holdninger bliver luftet. Danmark er et liberalt land, men alligevel bliver piger ofte udskammet, hvis de vælger at have mange sexpartnere.Fold sammenLæs mereFoto: NIELS AHLMANN OLESEN. »I debatterne på Facebook synes jeg, at det er 50-50 i forhold til negative og positive kommentarer. Der er nogle, der er meget enige. Men der er også nogle, der virkelig er uenige. Og ikke nok med det, de skammer mig ud. De skriver »ad, hvor er du klam«, og »du er en luder«, men de gør det ikke privat. De gør det offentligt. Og det er egentlig ret interessant, for hvad er det for et magtelement, der ligger i at skrive det offentligt?« spørger Anahita Malakians og svarer selv: »Når du skriver noget offentligt om en anden person, så har det meget mere tyngde og betydning for, hvordan personen føler sig indvendig.« Men Anahita Malakians vil ikke lade sig styre af udskamningen. »Jeg bliver ikke påvirket af det negativt. Jeg har valgt ikke at tage det personligt. Jeg tager det som en eller anden adfærd, som folk måske ikke kan gøre for eller ikke tænker over eller ikke rationaliserer over. I dag er der meget snak om, hvilke konsekvenser mobning kan have, og hvor meget det kan såre andre mennesker. Men lige nu er der en offentlig mobning i gang af mig,« siger hun. Anahita Malakians er parat til at modtage de knubbede ord, der måtte komme. Hun er ikke færdig med at blotte flanken og fordommene. ",
        "metadata": {
            "source": "https://www.berlingske.dk/aok/kvinder-har-ret-til-fordoemmelsesfri-sex",
            "image_url": "https://berlingske.bmcdn.dk/media/cache/resolve/image_x_large/image/98/984284/22006378-top.jpg",
            "publication_time": "Søndag d. 09. september 2018, kl. 12.30",
            "author": "Christina Hilstrøm",
            "related_links": [],
            "attachments": []
        }
    }
}