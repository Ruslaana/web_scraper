{
    "version": "1.0",
    "document": {
        "id": "https://www_berlingske_dk/virksomheder/hvis-jeg-ikke-agerer-anderledes-kan-jeg-ikke-forvente-det-af-andre",
        "title": "»Hvis jeg ikke agerer anderledes, kan jeg ikke forvente det af andre«",
        "content": "Leo Pharma har forandret sig de seneste fem år. Og det har selskabets direktør og Danmarks højst placerede kvindelige topchef, Gitte Aabo, også. I 2008, da hun overtog posten som adm. direktør, fremstod hun forsigtig og tilbageholdende i pæn nederdel og cardigan. Til interviews var hun gerne sammen med andre medlemmer af koncernledelsen for at understrege, at Leo Pharmas ledelse var et team, men også for at have opbakning, når spørgsmålene nærmede sig områder, hvor hun ikke følte sig helt sikker. Hun er stadig ikke en topchef, der krænger ud med private forhold. Men den 47-årige Gitte Aabo er alligevel forandret. Hun tager imod i den nye, lyse hovedbygning, som hun selv har ladet opføre. Håret er blevet en tone mørkere og krøllerne lidt mere markerede, den sorte kjole er ærmeløs, og læderjakken er lilla og moderigtig. Blikket er fast og selvsikkert med et anstrøg af munterhed. Og den øvrige koncernledelse forbliver uden for døren sammen med kommunikationschefen. Gitte Aabos forandring vender vi tilbage til. Det er topchefen selv, der har inviteret Business Søndag på besøg i Leo Pharmas hovedkvarter i Ballerup. Hun har et budskab, hun gerne vil ud med, selv om hun er klar over, at det ikke er det nemmeste at sælge til erhvervs- medier, der foretrækker at skrive om hårde facts og finansielle mål, som topchefer senere kan blive hængt op på. Det handler om Leo Pharmas nye strategi for de næste fem år. Strategien hedder »Helping Sarah« og går ud på, at Leo Pharma efter fem år med fokus på at ekspandere geografisk og udvide paletten af lægemidler til behandling af hudsygdomme nu også skal tilbyde patienterne løsninger og støtte, der rækker ud over selskabets lægemidler mod psoriasis, eksemer, solskader og acne. Det handler om at hjælpe patienter og give dem en sund hud, hvis man spørger Gitte Aabo, men det handler også om at få flere patienter til at bruge Leo Pharmas medicin. Sidste år kom omkring 48 millioner patienter verden over hjem fra lægen med en recept på et lægemiddel fra Leo Pharma. I 2020 skal antallet af patienter, der får en recept på et Leo Pharma-middel, runde 70 millioner. Det betyder, at Leo Pharma skal nå ud til 45 pct. flere patienter på fem år. Det er et mål, som Leo Pharma kun kan nå, hvis virksomhedens knap 5.000 ansatte alle får endnu større fokus på den enkelte patients ønsker og behov og tænker helt nyt i forsøget på at nå ud til patienterne.  Derfor er det langt fra slut med forandringerne hos Leo Pharma, der siden Gitte Aabo tiltrådte er vokset fra en omsætning på godt seks mia. kr. i 2009 til 7,9 mia. kr. i 2014, og et driftsunderskud på næsten 900 mio. kr., hvilket dog skyldtes ekstraordinære forhold i 2009, til et driftsoverskud på 762 mio. kr. sidste år. Samtidig er medarbejderstaben vokset fra omkring 3.000 til knap 5.000. »Siden 2009 har vi været på en vækstrejse, som handlede om at ekspandere globalt og rykke ind på nye behandlingsområder. Næste del af rejsen kalder vi for »Helping Sarah«, og den handler om, at vi i Leo Pharma skal blive endnu bedre til at forstå det enkelte menneske, der lever med en kronisk hudsygdom som psoriasis som en del af sit livsvilkår. Det er vigtigt, at vi forstår de behov, det individuelle menneske har, og forstår, at de løsninger, vi leverer, skal kunne fungere i en travl hverdag. Det skal vi blive meget dygtigere til i Leo Pharma, end vi allerede er,« siger Gitte Aabo og bruger psoriasis-området som eksempel. »Psoriasis er det område, vi kender allerbedst. Her er vi verdens førende virksomhed inden for behandling, der påføres huden, men alligevel når vi kun ud til fem pct. af patienterne med en optimal behandling. Hvis man sammenlignede med andre mere consumer-orienterede brancher, er det ikke godt nok. Jeg tror ikke, at Coca-Cola ville være tilfreds med kun at nå ud til fem pct. af deres potentielle kunder,« siger Gitte Aabo. Det øgede fokus på mennesket bag sygdommen følger en generel tendens til, at patienter ønsker langt større indflydelse på deres behandling. »Det er klart, at kommer man ind på hospitalet med en blodprop, begynder man ikke at diskutere behandlingen, men har man en kronisk hudsygdom, man skal behandles for hele sit liv, så har man som menneske ret store ønsker til, hvordan man gerne vil behandles og leve sit liv,« siger Gitte Aabo. FAKTALøven i BallerupLeo Pharma blev stiftet i 1908 af apoteker August Kongsted, som bl.a. også var med til at finansiere etableringen af Novo Nordisk.Kongsted overlod senere selskabets danske afdeling til sin svigersøn, Knud Abildgaard, der var gift med hans datter Gertrud og blev kaldt »Fabrikanten«.Abildgaard videreudviklede selskabet, som bl.a. var det første til at fremstille penicillin i Danmark, men som også blev kendt for sine smertestillende Albyler.I 1950erne flyttede Abildgaard virksomheden til Ballerup. I 1984, to år før sin død, overdrog han og hustruen deres aktier til Leo Fondet, som i dag ejer selskabet 100 pct. Siden 2008 har Gitte Aabo været adm. direktør.Leo Pharma omsatte i 2014 for 7,9 mia. kr, mens overskuddet efter skat landede på 1,5 mia. kr. Selskabets egenkapital nærmer sig 25 mia. kr.Medarbejdertallet er tæt på 5.000.FOLD UD Leo Pharma blev stiftet i 1908 af apoteker August Kongsted, som bl.a. også var med til at finansiere etableringen af Novo Nordisk. Kongsted overlod senere selskabets danske afdeling til sin svigersøn, Knud Abildgaard, der var gift med hans datter Gertrud og blev kaldt »Fabrikanten«. Abildgaard videreudviklede selskabet, som bl.a. var det første til at fremstille penicillin i Danmark, men som også blev kendt for sine smertestillende Albyler. I 1950erne flyttede Abildgaard virksomheden til Ballerup. I 1984, to år før sin død, overdrog han og hustruen deres aktier til Leo Fondet, som i dag ejer selskabet 100 pct. Siden 2008 har Gitte Aabo været adm. direktør. Leo Pharma omsatte i 2014 for 7,9 mia. kr, mens overskuddet efter skat landede på 1,5 mia. kr. Selskabets egenkapital nærmer sig 25 mia. kr. Medarbejdertallet er tæt på 5.000. Centralt i den nye fem-årige strategi står derfor en stor digital satsning. Leo Pharma skal fremover ikke kun sælge salver og gel’er til hudlæger og levere produkterne til apotekernes hylder. Fremover skal Leo Pharma helt ind på lystavlen hos patienterne, eller rettere ind i deres smartphones. Patienter, der f.eks. lider af psoriasis, har nemlig ikke kun brug for ti minutter konsultation hos en hudlæge og en effektiv medicinsk behandling for at kunne holde deres sygdom i ave og leve et aktivt liv blandt andre mennesker. De efterspørger viden og rådgivning, der rækker ud over det, læger kan give. Det kan være råd om påklædning, om at lægge make up eller barbere ben, når man har sygdommen, eller om, hvad man gør rent praktisk i forbindelse med rejser eller motion. Andre vil gerne kunne holde styr på, hvornår de har størst risiko for, at deres sygdom kommer i udbrud eller få et bud på, hvor lang tid de skal behandle sig med et middel for at være klar til at tage en kjole uden ærmer på til konfirmationen om en måned. Nogle har brug for at tale med en stress coach, få en e-konsultation med en hudlæge eller at kunne bestille sin medicin online eller komme i kontakt med andre patienter og udveksle erfaringer. »Der er utrolig mange aspekter af det at få den bedste behandling, information og vejledning om sygdommen. Man kan finde det meste allerede på nettet, men man mangler et samlet sted at gå hen for at få troværdig information,« siger Gitte Aabo. For at sætte handling bag ordene om at sætte patienternes behov i fokus kaster Leo Pharma sig derfor ud i, hvad Gitte Aabo betegner som en rigtig stor satsning. »Det bliver vores Projekt X inden for medicinalindustrien, lige som Danske Bank har deres inden for finansverdenen,« siger Gitte Aabo med henvisning til, at Danske Bank i øjeblikket under stort hemmelighedskræmmeri arbejder med et nyt kundedrevet digitaliseringsprojekt, som skal munde ud i et slags virtuelt banklokale, man kan gå rundt med i lommen. »Hvordan vores løsning kommer til at se ud, ved jeg faktisk ikke endnu. Men tager vi psoriasisområdet, bliver det en løsning, som vi vil tilbyde alle med sygdommen uanset om man bliver behandlet med et Leo Pharma-produkt eller ej, lidt lige som Danske Banks MobilePay,« siger Gitte Aabo, der forventer, at kunne lancere den endnu ukendte digitale løsning på udvalgte markeder i 2016-17.  At Leo Pharma vil levere en løsning, der er åben for alle psoriasispatienter og ikke kun Leo Pharmas patienter, har to årsager. Den ene er, at Leo Pharma er fondsejet og derfor kan tænke bredt. Den anden er, at Gitte Aabo tror på, at det på langt sigt bliver en god forretning for selskabet. »For det første er vi i stand til at gøre nogle ting, som alene har til formål at hjælpe mennesker i kraft af Leo Pharmas fondsejerskab og vores mission om at være en virksomhed, der hjælper mennesker med at få en sund hud,« siger Gitte Aabo. »For det andet har vi i Leo Pharma en filosofi, der går ud på, at når vi fokuserer på patienten, følger forretningen efter. Hvis vi er i stand til at sørge for, at mennesker med psoriasis har adgang til den bedst mulige information og rådgivning og på den måde er i stand til at tage kontrol over deres sygdom, er jeg overbevist om, at det har en positiv indflydelse på vores forretning. Men jeg kan ikke nødvendigvis lave en én-til-én forretningscase. Det kan jeg ikke,« siger Gitte Aabo, der i det hele taget ikke ønsker at sætte andre mål for, hvad der skal komme ud af den nye strategi, »Helping Sarah«, end at Leo Pharma skal nå ud tit 70 millioner patienter i 2020. »Det får mig til at smile, når vi hjælper flere patienter. Vi skal naturligvis samtidig sikre, at vi driver en sund kerneforretning, men det vil ikke bekymre mig, at vi et enkelt år eller to måske ikke har en stor indtjening i vores kerneforretning, hvis vi f.eks. kører nogle rigtig store udviklingsprojekter i vores forskningsafdeling. Hvis vi derimod ikke har en fornuftig indtjening, bare fordi vi ikke er omhyggelige nok, så kan det få negative konsekvenser for Leo Pharma, og det vil naturligvis bekymre mig,« siger Gitte Aabo. Det er ikke som sådan nyt, at Leo Pharma ønsker at få en tættere relation med de patienter, der bruger selskabets lægemidler. Leo Pharma har i lighed med medicinal- og medicovirksomheder som Novo Nordisk og Coloplast involveret antropologer, som har boet hos psoriasispatienter, for at lære deres behov at kende helt til bunds. På den baggrund – og med hjælp fra patientpaneler – har Leo Pharma udviklet nye behandlinger, som f.eks. er lettere at påføre og som absorberes hurtigere i huden. Samtidig er selskabet begyndt at åbne sig udadtil og indgå partnerskaber på en lang række områder, fra forskersamarbejder om at opfinde nye behandlinger, over samarbejder om udvikling af nye lægemidler, til udvikling af de sprayflasker og applikatorer, som patienterne ønsker. Den digitale satsning kræver, at selskabet i endnu højere grad tænker partnerskaber ind, både med it-udviklere, patientforeninger, hudlæger over hele verden og e-apoteker, som kan levere hudmidlerne over nettet. FAKTAGitte Pugholm AaboAlder: 47 år.Uddannelse:1990: BA i økonomi fra Niels Brocks Handelsakademi.1993: HD i Business Administration, fra Copenhagen Business School.1996: MBA, Copenhagen Business School.2005: Eksamen som medicinal salgskonsulent fra Lægemiddel-industriforeningen, Lif.Karriere:1999: Chef for finans og IT, Leo Pharma.2001: Direktør (SVP), Finans og IT, Leo Pharma.2005: Medlem af koncernledelsen i Leo Pharma.2007: Viceadm. direktør , Leo Pharma.2008: Adm. direktør Leo Pharma.Tillidshverv:Medlem af bestyrelsen for Danmarks Nationalbank.Privat:Gift, mor til to teenagebørn, bor i Frederikssund.FOLD UD Alder: 47 år. Uddannelse: 1990: BA i økonomi fra Niels Brocks Handelsakademi. 1993: HD i Business Administration, fra Copenhagen Business School. 1996: MBA, Copenhagen Business School. 2005: Eksamen som medicinal salgskonsulent fra Lægemiddel-industriforeningen, Lif.  Karriere: 1999: Chef for finans og IT, Leo Pharma. 2001: Direktør (SVP), Finans og IT, Leo Pharma. 2005: Medlem af koncernledelsen i Leo Pharma. 2007: Viceadm. direktør , Leo Pharma. 2008: Adm. direktør Leo Pharma.  Tillidshverv: Medlem af bestyrelsen for Danmarks Nationalbank. Privat: Gift, mor til to teenagebørn, bor i Frederikssund. Så selv om Leo Pharma de sidste fem år har været igennem en større kulturændring, er det langt fra slut. Heller ikke for Gitte Aabo. Hendes filosofi er, at hun må gå foran som leder, hvis hun ønsker, at medarbejderne også skal forandre sig. »De sidste fem-seks år har været en rejse for virksomheden. Men det har også været en rejse for mig selv. Hvis jeg skal forandre en kultur i en virksomhed, så begynder det med, at jeg tænker anderledes. Jeg er jo et barn af Leo Pharma. Jeg har været her i 23 år og har haft nærmest hele min karriere her. Så den forandring, Leo Pharma har været igennem, har jeg også været igennem personligt,« siger Gitte Aabo. Det er ofte små begivenheder eller en tilfældig bemærkning, der gør én bevidst om, hvordan ens handlinger påvirker ens omgivelser. Sådan har det også været for Gitte Aabo, der fremhæver et par eksempler. Det første var i 2002, mens hun var finansdirektør, da hun læste et takkebrev fra en psoriasis-patient, som havde haft gavn af Leo Pharmas medicin. »De fleste virksomheder oplever nok mest negative tilbagemeldinger fra kunder, som skriver og klager. Der skal noget mere til at sætte sig ned og skrive et takkebrev til en virksomhed. Men der er altså en del patienter, som skriver til os, fordi behandlingen har hjulpet dem. Det betyder rigtig meget for mig,« siger Gitte Aabo. Det andet var i 2009, da Gitte Aabo blev bevidst om, at det ikke er ligegyldigt, hvad man gør som topchef, og at selv små ting, man ikke er bevidst om, er med til at drive forandringen. »Jeg er blevet meget bevidst om, at der er stor bevågenhed på, hvad jeg gør som topchef, både internt og eksternt. Nogle gange er det små eksempler, der gør én opmærksom på det. Da vi lancerede vores vækststrategi i 2009, havde vi haft en tradition i Leo Pharma om, at ledelsen altid kørte i mørkeblå Volvoer. Jeg skiftede så firmabil til en Audi. En dag kom en medarbejder hen til mig og sagde: Nu tror jeg på, at vi skal noget nyt med den her strategi, for jeg kan se, at du har fået en anden firmabil,« fortæller Gitte Aabo. »Så det er virkelig alle de her små ting, man gør, og som man måske ikke altid er bevidst om, der er med til at drive en forandring,« siger Gitte Aabo, der i dag gør meget ud af selv at gå forrest. Den dag i maj, hvor Business Søndag er på besøg, er hun ved at forberede sig til den tale, hun skal holde på Rungstedgård om aftenen for Leo Pharmas 100 øverste ledere. Hvert år inviterer koncernledelsen de 100 Leo-chefer, som omfatter landechefer og de øverste funktionsdirektører, dels for at tale om de nye tiltag, der er i gang, dels for at give dem en bedre fornemmelse for, hvilke virksomhed, de er en del af. Denne gang er temaet »Helping Sarah«, og hvordan Leo Pharma skal nå ud til de 70 mio. patienter, der er målet i 2020. »Noget af det, jeg vil sige i min åbningstale i aften, er, at når vi taler om »Helping Sarah« og om at drive forandringen, så taler vi ofte om, at andre skal forandre sig. Men forandringen begynder med os selv. Hvis jeg ikke agerer anderledes, kan jeg ikke forvente, at andre gør det. Jeg vil blandt andet fortælle lidt om, hvordan min egen kalender egentlig ser ud, og hvordan jeg bruger min tid anderledes end tidligere,« siger Gitte Aabo.  Går man nogle år tilbage i tiden bestod en typisk uge for Gitte Aabo af interne møder i Leo Pharma. I dag indbefatter en typisk uge ifølge Gitte Aabo at mødes med patienter, en patientforening eller med centrale dermatologer og andre læger. Besøg på hospitaler, et apotek eller en tur rundt med sælgere hører også med til en topchefs opgaver i det nye Leo Pharma. Formålet er både at forstå patienterne og hudlægerne, men også den konkurrencesituation, Leo Pharma befinder sig i, fortæller Gitte Aabo, der ikke lægger skjul på, at hun stadig efter snart otte år i spidsen for Leo Pharma føler stadig føler ansvaret tynge på skuldrene. »Det ligger mig virkelig meget på sinde, at Leo Pharma kan fortsætte i mange, mange år fremover som en uafhængig virksomhed. Det er en gave, vi har fået, da fabrikanten (August Kongsted, red.) valgte at oprette Leofondet og donere Leo Pharmas aktier til fonden i stedet for at sælge selskabet,« siger Gitte Aabo. »Ansvaret tynger stadig. Især, når der skal træffes svære valg omkring virksomheden, og allermest, når de påvirker vores medarbejdere. Vi har i løbet af de senere år gennemført nogle omstruktureringer. Det kan være svært, men det er et ansvar, som jeg er nødt til at påtage mig og leve med. Og så er jeg privilegeret ved at have nogle gode kolleger omkring mig og en rigtig god chef i vores formand Poul Rasmussen. I det hele taget bruger jeg i høj grad den professionelle bestyrelse, vi har fået, til at sparre med,« siger Gitte Aabo.",
        "metadata": {
            "source": "https://www.berlingske.dk/virksomheder/hvis-jeg-ikke-agerer-anderledes-kan-jeg-ikke-forvente-det-af-andre",
            "image_url": "https://berlingske.bmcdn.dk/media/cache/resolve/image_x_large/image/56/562584/9158759-giite-aabo.jpg",
            "publication_time": "Lørdag d. 06. juni 2015, kl. 20.30",
            "author": "Vibeke Lyngklip Svansø",
            "related_links": [],
            "attachments": []
        }
    }
}