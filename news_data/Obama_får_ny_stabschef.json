{
    "version": "1.0",
    "document": {
        "id": "https://www_berlingske_dk/internationalt/obama-faar-ny-stabschef-0",
        "title": "Obama får ny stabschef",
        "content": "Budgetchefen Jack Lew overtager posten som stabschef i Det Hvide Hus, da præsident Obamas hold går et vanskeligt valgår i møde, oplyser regeringsembedsmænd. William Daley orienterede præsidenten om sin opsigelse under et privat møde i Det Ovale Værelse i sidste uge. Han har siddet i stillingen i et år, og hans arbejde har været succesfuldt. Ifølge Daley selv er tiden dog inde til at vende tilbage til sin hjemby Chicago. Det skriver Los Angeles Times. Obama har planer om at annonce ændringen i ledelsen på et officielt arrangement mandag eftermiddag amerikansk tid. Det officielle skift vil finde sted i slutningen af måneden, hvilket giver Lew tid til at gennemføre regeringens budgetforslag, mens Daley fører holdet gennem den såkaldte »State of the Union Address«, som er den årlige tale, den amerikanske præsident holder for USAs kongres. I talen kommer præsidenten med sit bud på nationens tilstand, og hvilke tiltag han vil lave det kommende år. Med valget af Lew håber Obama ifølge Los Angeles Times, at han kan arbejde gennem vanskelige budgetter og økonomiske spørgsmål med kongressen i år trods hård modstand fra republikanerne. En stærk holdkaptajn, der kan begå sig blandt politikere, medarbejdere og virksomhedsledere, er et afgørende træk i præsidentens strategi.",
        "metadata": {
            "source": "https://www.berlingske.dk/internationalt/obama-faar-ny-stabschef-0",
            "image_url": "https://berlingske.bmcdn.dk/media/cache/resolve/image_x_large/image/68/686442/4780289-obamastaff-announcement.jpg",
            "publication_time": "Mandag d. 09. januar 2012, kl. 21.39",
            "author": null,
            "related_links": [],
            "attachments": []
        }
    }
}