{
    "version": "1.0",
    "document": {
        "id": "https://www_berlingske_dk/politik/mere-end-100000-udlaendinge-kan-stemme-til-kommunalvalget-i-koebenhavn",
        "title": "Mere end 100.000 udlændinge kan stemme til kommunalvalget i København",
        "content": "Når københavnerne til næste år skal til valgurnerne, er et ikke ubetydeligt antal af vælgerne udlændinge. I alt har 100.363 udlændinge nemlig valgret til hovedstadens kommunalvalg i 2025. Det oplyser indenrigs- og sundhedsminister Sophie Løhde (V) iet folketingssvartil medlem af Folketinget for Dansk Folkeparti Mikkel Bjørn. Ved sidste kommunalvalg i 2021 var der i alt 521.387 stemmeberettigede i Københavns Kommune. At andelen af udenlandske vælgere er så stor, får afgørende betydning for flere partier, mener valgforsker ved Aarhus Universitet Rune Stubager. Det gælder særligt partier, der på nationalt plan har en restriktiv udlændingepolitik som Dansk Folkeparti og Socialdemokratiet, hvoraf sidstnævnte i forvejen døjer med dårlige meningsmålinger. »Når man selv har bevæget sig over landegrænser, er det naturligt, at både vestlige og ikkevestlige udlændinge tager afstand for partier med en stram udlændingepolitik,« siger Rune Stubager. Optællingen er lavet pr. 1. oktober 2024, og der er tale om ikkedanske statsborgere, der er fyldt 18 år, og som er bopælsregistreret i Københavns Kommune. De er statsborgere i et andet EU-land, Norge, Island eller Storbritannien. Det kan også være statsborgere i et tredjeland, som har haft fast bopæl i Danmark i fire år. Den seneste meningsmåling for København, som er foretaget af Epinion og analyseinstituttet Analyse & Tal for Enhedslisten og SF viser, at Socialdemokratiet står til 12 procent af stemmerne. Denne måling blev lavet,indenPernille Rosenkrantz-Theil meldte sit kandidatur som overborgmester for Socialdemokratiet. Af samme årsag beskyldte Socialdemokraten Enhedslisten og SF for»manipulation«, da målingen ikke var ny, da flere medier beskrev den sådan i november. Målingen stammer i stedet fra en rundspørge foretaget mellem 16. august og 4. september. I den periode skiftede Socialdemokratiets tidligere overborgmester Sophie Hæstorp til rollen som social- og boligminister, mens Rosenkrantz-Theil erklærede, at hun ville gå efter toppen i Københavns Kommune. Målingen viser ikke desto mindre en væsentlig nedgang fra et i forvejen rekordlav vælgertilslutning til Socialdemokratiet i København på 17 procent ved valget i 2021. Og her kan de mange udenlandske vælgere være en del af forklaringen, hvis man spørger Rune Stubager. »I landspolitikken, som jo smitter af på de kommunale valg med en vis faktor, har Socialdemokratiet over de seneste ti år lagt en mere restriktiv linje i deres udlændingepolitik. Jeg vil gætte på, at det er noget, der sender udenlandske vælgere væk,« forklarer han. Til gengæld står Enhedslisten til 24 procent og SF til 21 procent i den samme måling, hvilket også kan afspejle sig i de mange vælgere med et andet statsborgerskab end dansk. »Udlændinge er mere tilbøjelige til at stemme på partier, som befinder sig til venstre fra midten. Det hænger blandt andet sammen med en lempelig udlændingepolitik, og at disse partier som regel opstiller med kandidater med en anden etnisk baggrund,« siger valgforskeren og fortsætter: »Man ser nemlig en tendens til, at folk fra de forskellige etniske grupper i højere grad stemmer på en, der har den samme baggrund som dem selv.« Valgforskeren påpeger, at dette særligt gælder ikkevestlige udlændinge. Han understreger desuden, at udlændinge særligt med ikkevestlig baggrund såvel som danskere med ikkevestlig oprindelse er en gruppe, der ikke stemmer lige så meget som etniske danskere. Der er kommunalvalg i Danmark 18. november 2025. ",
        "metadata": {
            "source": "https://www.berlingske.dk/politik/mere-end-100000-udlaendinge-kan-stemme-til-kommunalvalget-i-koebenhavn",
            "image_url": "https://berlingske.bmcdn.dk/media/cache/resolve/image_x_large_vertical/image/187/1873768/24861336-ved-sidste-kommunalvalg-i-2021-var-der-i-alt-5213.jpg",
            "publication_time": "Søndag d. 05. januar 2025, kl. 06.02",
            "author": "William Alkærsig Springer",
            "related_links": [],
            "attachments": []
        }
    }
}