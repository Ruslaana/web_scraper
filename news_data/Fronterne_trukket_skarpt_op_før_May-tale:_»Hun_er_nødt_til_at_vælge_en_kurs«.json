{
    "version": "1.0",
    "document": {
        "id": "https://www_berlingske_dk/internationalt/fronterne-trukket-skarpt-op-foer-may-tale-hun-er-noedt-til-at-vaelge-en-kurs",
        "title": "Fronterne trukket skarpt op før May-tale: »Hun er nødt til at vælge en kurs«",
        "content": "Kom nu i sving og prøv at være lidt mere realistiske. Hvad er det egentlig, I vil? På det seneste er der ikke blevet lagt fingre imellem, når EU-repræsentanter har fortalt, hvordan de ser på briternes indstilling i forhandlingerne om en skilsmisse fra unionen. Derfor bliver der med spænding kigget frem mod en tale, som Theresa May holder fredag. Her ventes den britiske premierminister at gøre omverdenen klogere på, hvordan forholdet mellem EU og Storbritannien - set med hendes øjne - skal være efter den såkaldte brexit om et år og en måneds tid.  Blandt de afgørende spørgsmål er, hvordan regeringen i London konkret ser på fremtidens handelsforhold med EU, hvordan en aftale om en overgangsperiode skal fungere, og hvordan man vil sikre, at grænsen mellem Nordirland og Irland ikke bliver \"hård\". Det sidste handler om at undgå at skade den nordirske fredsproces. Men det er ikke kun fra Bruxelles, at der bliver lagt pres på Theresa May. I Storbritannien og i høj grad internt i hendes eget konservative parti er der også et væld af forskellige interesser på spil. Én fløj presser på for et hårdt brud med EU. En anden del af partiet ønsker et blødere brud, hvor der fortsat vil være tydelige EU-aftryk i Storbritannien.Ifølge Ole Helmersen, lektor på Copenhagen Business School (CBS) med speciale i moderne britisk politik, har brexit bragt Theresa May i en svag position.  »Hun bliver jagtet rundt i manegen hele tiden. Hver gang hun forsøger at komme med en klar melding fra britisk side, så bliver hun angrebet fra højre og venstre af sit eget parti. Det er meget kaotisk,« siger lektoren. Uenigheden i Mays parti er senest blevet illustreret af udenrigsminister Boris Johnson. Pludselig taler han ifølge lækkede dokumenter om, at man måske godt kan leve med en såkaldt hård grænse på den irske ø. Officielt har regeringens holdning ellers været den modsatte. Ole Helmersen kalder fredagens tale for »fuldstændig afgørende« for det videre brexitforløb og for den interne partistrid. Det er dog umuligt for May at gøre alle tilfredse, mener lektoren.  »Hun er nødt til at vælge en kurs. Hvis hun skal gøre alle i sit parti tilfredse, så vil det blive noget intetsigende sniksnak. Så har hun ikke en forhandlingsposition, hun kan drage til Bruxelles med, og så vil de resterende EU-lande diktere forløbet,« vurderer han. Theresa May mødes torsdag med Donald Tusk, EU-præsidenten, der rejser til London. Han ventes ifølge internationale medier at gentage sit budskab om, at briterne skal blive mere konkrete i deres krav./ritzau/",
        "metadata": {
            "source": "https://www.berlingske.dk/internationalt/fronterne-trukket-skarpt-op-foer-may-tale-hun-er-noedt-til-at-vaelge-en-kurs",
            "image_url": "https://berlingske.bmcdn.dk/media/cache/resolve/image_x_large/image/2/25367/20197035-britain-eu.jpg",
            "publication_time": "Onsdag d. 28. februar 2018, kl. 20.00",
            "author": null,
            "related_links": [],
            "attachments": []
        }
    }
}