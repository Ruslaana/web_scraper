{
    "version": "1.0",
    "document": {
        "id": "https://www_berlingske_dk/internationalt/tyrkisk-twitter-forbud-vaekker-stor-bekymring",
        "title": "Tyrkisk Twitter-forbud vækker stor bekymring",
        "content": "USA: En tyrkisk domstols mørklægning af det sociale medie Twitter er blevet mødt med skarp kritik fra både tyrkerne selv og fra udlandet. Fredag aften dansk tid lyder meldingen fra Det Hvide Hus således, at man er »dybt bekymret« over forbuddet. »USA er dybt bekymret over, at den tyrkiske regering har blokeret for sine borgeres adgang til grundlæggende kommunikationsværktøjer,« siger en talsmand for Det Hvide Hus, Jay Carney, ifølge Reuters.  »Vi er imod denne begrænsning af det tyrkiske folks adgang til information. Den underminerer deres ytringsfrihed og er i strid med principperne om åbenhed, som er afgørende for demokratisk regeringsførelse, og de universelle rettigheder, som USA står for,« uddyber han. Forbuddet trådte i kraft torsdag - få timer efter at premierminister Recep Tayyip Erdogan havde sagt, han ville »udrydde« Twitter, og at han var ligeglad med, hvad det internationale samfund måtte mene om det.  »Jeg er ligeglad. Alle vil se, hvor magtfuld Tyrkiet er,« lød det fra Erdogan torsdag. Der bliver holdt lokalvalg i Tyrkiet 30. marts, og i valgkampagnens slutspurt er Erdogan blevet viklet ind i en korruptionssag, som brugerne af de sociale medier vedholdende har pustet til. ",
        "metadata": {
            "source": "https://www.berlingske.dk/internationalt/tyrkisk-twitter-forbud-vaekker-stor-bekymring",
            "image_url": "https://berlingske.bmcdn.dk/media/cache/resolve/image_x_large/image/31/311638/7251344-turkey-twitter.jpg",
            "publication_time": "Fredag d. 21. marts 2014, kl. 21.14",
            "author": null,
            "related_links": [],
            "attachments": []
        }
    }
}