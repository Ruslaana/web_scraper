{
    "version": "1.0",
    "document": {
        "id": "https://www_berlingske_dk/kommentarer/koebenhavns-kommune-skyder-mod-de-forkerte-i-stor-plan-for-byens",
        "title": "Københavns Kommune skyder mod de forkerte i stor plan for byens udvikling",
        "content": "I København er der heldigvis konsensus om, at vi skal have en miljømæssig, social og økonomisk bæredygtig turisme. Men der er ikke konsensus om vejen derhen. At diktere hotellers lokalisering fra Københavns Rådhus er ikke løsningen. I udkastet til en nykommuneplanstrategier det blandt andet ambitionen, at hotellerne ikke »klumper sig sammen«. Og det fremgår af planen, at kvoter for antallet af hoteller i bestemte bydele og kvarterer kan blive en realitet, ligesom der kan indføres bestemmelser om hotellers størrelser. Planen bygger på enanalysefra kommunen, der blandt andet viser, at politikerne på Københavns Rådhus ønsker at sprede turismen mere ud i byen efter en logik, der siger, at hvor der er hoteller, er der også mange turister. Kommunen burde dog snarere spørge sig selv, hvorfor hotellerne i dag vælger at placere sig, som de gør. Intet er overladt til tilfældighederne, og viden og data er blevet analyseret grundigt, inden et nyt hotel bliver opført på de dyre kvadratmeter i København. Der kigges på god logistik, seværdigheder, oplevelser, levende byliv og frem for alt, hvad hotelgæsterne efterspørger. Derfor kan man ikke bare tro, at man kan tvangsflytte hotellerne til forstæderne. For så risikerer man at fjerne incitamentet til at bygge nye hoteller. Dansk Erhvervs opfordring er, at Københavns Kommune i stedet bør kigge på, hvordan flere dele af byen kan udvikles med øje for oplevelser, seværdigheder og levende byliv, der kan være med til at tiltrække turister. En anden blind vinkel i den analyse, der ellers skal ligge til grund for den næste generation af hoteller, er, at der kun overfladisk er blevet kigget på, hvor de nye hoteller det seneste årti har placeret sig. Det fremgår, at 75 procent af værelserne på hoteller og vandrehjem er placeret i Indre By og på Vesterbro, men går man et spadestik dybere, så er den største vækst i hotelvolumen sket i nye områder som Kalvebod Brygge og i Ørestaden. Med den nye metrolinje til Nordhavn, og snart også til Sydhavn, er det også blevet attraktivt at placere hoteller her. I det seneste årti har hotellerne også åbnet sig mere for byens borgere og virksomheder med for eksempel koncerter, rooftopbarer og spa- og badefaciliteter. Det er derfor en fejlslutning at tro, at hoteller kun er til for turister. De fleste hoteller vil også gerne være noget for dem, der bor i og udenfor København. Klasseeksempler på dette er de to nyere hoteller Villa Copenhagen ved Hovedbanegården og Hotel 25 hours ved Rundetårn. Store, historiske bygninger, der er blevet transformeret til hoteller med restauranter og barer, og som har åbnet sig for byens borgere og besøgende. I stedet for at begrænse hotellernes udfoldelsesmuligheder burde kommunen fjerne en af de sten i skoen, der danner grobund for borgeres oplevelse af koncentrationer af turister. I byer med plads til alle er der også plads til Airbnb, og selvfølgelig skal man som københavner kunne udleje sin bolig kortvarigt, når man for eksempel selv er på ferie. Men i Dansk Erhverv har vi længe opfordret Airbnb til at dele information med myndighederne om de lejemål, de udlejer. Airbnb sidder tungt på data, men kunne søge inspiration fra feriehusområdet. Her har Danmark været firstmover i mere end 60 år i deleøkonomien. Her kan det sagtens lade sig gøre både at indberette til skat og håndhæve, at udlejningen ikke overstiger de antal uger, som sommerhusloven bestemmer. For nogle år tilbage blev der indført et udlejningsloftet på 70 dage på korttidsudlejning af private boliger, men reglerne er hullede som en si, da udlejning af værelser ikke er inkluderet i udlejningsloftet, hvorfor kontrolopgaven er nærmest umulig. Airbnb har overblikket og nødvendige data, der vil kunne skabe transparens om, hvorvidt der sker systematisk erhvervsmæssig udlejning af lejligheder under dække. Det skaber unfair konkurrence for hoteller og hostels, der har orden i penalhuset, betaler skat og moms, uddanner elever og tager samfundsansvar. Og det trækker boliger ud af lejemarkedet, der vil kunne gå til de mange boligsøgende. Problemet er efter Dansk Erhvervs opfattelse, at kommunerne ikke har hjemmel i sommerhusloven til at kontrollere eventuel korttidsudlejning af boliger, men har en indberetningspligt ved mistanke om erhvervsmæssig korttidsudlejning. Ansvaret for kontrol og tilsyn med korttidsudlejning efter sommerhusloven er placeret hos Bolig- og Planstyrelsen. Med de nuværende værktøjer i sommerhusloven er det næsten umuligt at løfte bevisbyrden for, at det lovbestemte udlejningsloft i sommerhusloven er overskredet, blandt andet da udlejer ikke skal indberette det antal dage boligen udlejes, men alene indtægten fra udlejningen. I stedet for at lægge hotellerne unødvendige forhindringer i vejen burde Københavns Kommune bruge kræfterne sammen med kollegerne i en anden del af det offentlige Danmark – staten – på at skabe gennemsigtighed og fair konkurrence. Lars Ramme Nielsen er branchedirektør for turisme i Dansk Erhverv ",
        "metadata": {
            "source": "https://www.berlingske.dk/kommentarer/koebenhavns-kommune-skyder-mod-de-forkerte-i-stor-plan-for-byens",
            "image_url": "https://berlingske.bmcdn.dk/media/cache/resolve/image_x_large/image/169/1699513/24486920-.jpg",
            "publication_time": "Lørdag d. 29. juli 2023, kl. 15.51",
            "author": null,
            "related_links": [],
            "attachments": []
        }
    }
}