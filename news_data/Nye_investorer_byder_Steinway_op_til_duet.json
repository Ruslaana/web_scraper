{
    "version": "1.0",
    "document": {
        "id": "https://www_berlingske_dk/business/nye-investorer-byder-steinway-op-til-duet",
        "title": "Nye investorer byder Steinway op til duet",
        "content": "Det rapporterer Bloomberg News. Onsdag lyder det i en pressemeddelelse, at repræsentanter fra Paulson & Co. er blevet enige om et opkøb af Steinway, den kendte amerikansk-tyske flygel- og klaverproducent. Handlen vil ud fra Bloomberg News' oplysninger kunne ende på omkring 512 mio. dollar, svarende til 40 dollar per aktie, og vil betyde, at Steinway bliver en privatejet virksomhed. »Steinway har en 160-års historie med fremstilling af klaverer og musikinstrumenter i allerhøjeste kvalitet. Derudover har Steinway vist beviser på et stærkt fundament med en forretningsmodel og meget talentfulde ansatte, som vi vil bygge videre på. Det er vores intention at fastholde den høje kvalitet af Steinways musikinstrumenter, der er de fineste i verden,« fortæller John Paulson, topchef i Paulson & Co. Intentionerne om fortsat høj kvalitet i produktionen af musikinstrumenter går igen internt i Steinways ledelse. »Han (John Paulson,red.) deler Steinways engagement til det musikalske marked og påskønner vores strategier om til fulde at levere højkvalitetsprodukter og udbygge vores hovedrolle indenfor markedet for musikinstrumenter. Vi ser frem til fortsat stor succes i det næste kapitel for Steinway,« siger Michael Sweeney, formand og administrerende direktør i Steinway. Steinway handler med en stigning på 4,7 pct. til 40,05 dollar i formarkedet. ",
        "metadata": {
            "source": "https://www.berlingske.dk/business/nye-investorer-byder-steinway-op-til-duet",
            "image_url": "https://berlingske.bmcdn.dk/media/cache/resolve/image_x_large/image/65/657183/6717101-steinway.jpg",
            "publication_time": "Onsdag d. 14. august 2013, kl. 14.51",
            "author": null,
            "related_links": [],
            "attachments": []
        }
    }
}