{
    "version": "1.0",
    "document": {
        "id": "https://www_berlingske_dk/kultur/disney-pixar-bekraefter-toy-story-vender-tilbage",
        "title": "Disney Pixar bekræfter: Toy Story vender tilbage",
        "content": "Buzz, Woody og resten af legetøjsbanden fra Toy Story vender tilbage i en fjerde film. Det bekræfter skaberne bag, Disney Pixar, ifølge BBC. Samtidig vender John Lasseter, der instruerede de to første film i rækken, tilbage til instruktørstolen på den fjerde film, som forventes at få premiere i juni 2017. »Vi elsker karaktererne så meget - de er som en familie for os,« siger Lasseter til BBC og understreger, at den fjerde film ikke bare skal være en ny pengesucces, men også have den rigtige historie: »Vi vil ikke gøre noget med dem (karaktererne, red.), med mindre det lever helt op til - eller overgår - hvad der er gået forud.«  Den nye historie er skrevet af det oprindelige Toy Story-team, der ud over John Lasseter består af Andrew Stanton, Pete Docter og Lee Unkrich. »Da vi kom på den nye idé, kunne jeg slet ikke stoppe med at tænke på den. Det var så spændende for mig, at jeg vidste, at vi blev nødt til at lave filmen - og jeg ville selv instruere den,« siger Lasseter til BBC. Han afslører ingen detaljer om den kommende film, men ifølge LA Times er der tale om en kærlighedshistorie, der tager over, hvor den tredje film sluttede.  Da den tredje Toy Story film fik premiere i 2010, blev det den mest indtjenende animerede film nogensinde, før den i år blev overgået af Frost. De tre første legetøjsfilm har vundet flere internationale priser - blandt andet den eftertragtede Oscar-statuette.",
        "metadata": {
            "source": "https://www.berlingske.dk/kultur/disney-pixar-bekraefter-toy-story-vender-tilbage",
            "image_url": "https://berlingske.bmcdn.dk/media/cache/resolve/image_x_large/image/22/223216/7878974-britain-ent-cinema-toy-story-3.jpg",
            "publication_time": "Fredag d. 07. november 2014, kl. 08.47",
            "author": null,
            "related_links": [],
            "attachments": []
        }
    }
}