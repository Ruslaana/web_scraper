{
    "version": "1.0",
    "document": {
        "id": "https://www_berlingske_dk/business/business-overblik-nye-laaneregler-lukker-bankfilialer-i-koebenhavn",
        "title": "Business-overblik: Nye låneregler lukker bankfilialer i København",
        "content": "God morgen og hermed dagens nyhedsoverblik. I dag med nye låneregler, der kan slagte bankfilialer i København, om SFs udspil til en ny formueskat, samt om logistik- og transportkæmpen DSV, som har overhalet Mærsk i markedsværdi. Vi starter hos bankerne. Der er indført nye og strammere regler for lån til boligejerne i de større byer, specielt København og Aarhus. Men som et resultat af de nye regler må indbyggerne i landets to største byer sandsynligvis vænne sig til, at der vil være færre banfilialer i bybilledet fremover. Det skriver Finans. De nye regler giver færre bolighandler, og det giver mindre at lave for de ansatte i bankfilialerne. Eksempelvis har Sparekassen Sjælland-Fyn allerede besluttet at lukke tre af Sparekassens otte filialer i København. Bankekspert og seniorrådgiver ved Aalborg Universitet Lars Krull mener, at der kan være flere filiallukninger på vej. Især i København kan flere filialer blive nedlagt. Bankerne er nødt til at sortere flere potentielle købere fra på grund af »de lidt rigide regler, at bankerne må sige nej til at låne dem penge,« siger Lars Krull. Det kommer til at koste dyrt for mange indbyggere nord for København, hvis SFs forslag til en ny formueskat går igennem. I eksempelvis Gentofte Kommune vil lidt over 22 pct. af indbyggerne komme til at betale den ny formueskat, som SF ønsker skal være på en halv pct. af formuer på over fem mio. kr. Her indregnes både ejendomsfriværdi og pensionsopsparing efter skattebetaling med mere. Det skriver Berlingske. Det er den liberale tænketank Ceops, som for Berlingske har regnet på konsekvenserne af den ny formueskat. Hvis forslaget bliver vedtaget, kommer det til at koste 23.600 kr. i gennemsnit for dem, der bliver ramt af formueskatten.  Det går godt for transportkæmpen DSV. Faktisk så godt, at koncernen nu har overhalet landets anden store transportkoncern, Mærsk, i markedsværdi. Danmarks to største transportselskaber har byttet plads, når det kommer til markedsværdi. For to år siden var DSV kun en tredjedel så meget værd som Mærsk. Det skriver Finans. Det afgørende punkt for DSV kom mandag, da koncernen fik lov til at overtage den schweiziske virksomhed Panalpina, som DSV i månedsvis om at få lov til at købe. Det fik DSVs markedsværdi til at overstige Mærsk. DSVs strategi bliver rost af analytikerne. »DSV har været enormt fremsynede, de har været driftige, og de har været exceptionelt dygtige til at eksekvere. Hvis ledelsen er dygtig til at eksekvere på en strategi, man forstår, så er man også villig til at satse på dem,« siger Tue Østergaard, aktiechef i ABG Sundal Collier til Finans. Seniorstrateg hos Nordea Andreas Østerheden fremhæver tre ting, som investorerne skal holde øje med: De asiatiske aktiemarkeder ligger uden de store udsving torsdag, da usikkerhed om udsigterne for både de amerikanske renter og muligheden for den forventede globale finanspolitiske stimulans har suget livet ud af markedet. Indeks:",
        "metadata": {
            "source": "https://www.berlingske.dk/business/business-overblik-nye-laaneregler-lukker-bankfilialer-i-koebenhavn",
            "image_url": "https://berlingske.bmcdn.dk/media/cache/resolve/image_x_large/image/118/1189332/23083312-billede.jpg",
            "publication_time": "Torsdag d. 22. august 2019, kl. 07.58",
            "author": "Frederik M. Juel",
            "related_links": [],
            "attachments": []
        }
    }
}