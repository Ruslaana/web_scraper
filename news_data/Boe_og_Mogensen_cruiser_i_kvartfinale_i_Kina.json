{
    "version": "1.0",
    "document": {
        "id": "https://www_berlingske_dk/sport/boe-og-mogensen-cruiser-i-kvartfinale-i-kina",
        "title": "Boe og Mogensen cruiser i kvartfinale i Kina",
        "content": "Fuzhou. Den danske herredouble med Mathias Boe og Carsten Mogensen gjorde kort proces i anden runde ved China Open i badminton. Her besejrede det fjerdeseedede danske par sikkert Jhe-Huei Lee og Yang Lee fra Taiwan i to sæt med 21-16, 21-7 natten til torsdag dansk tid. Dermed er danskerne videre til kvartfinalen i turneringen, hvor modstanderen endnu ikke er fundet. Det samme er det danske par med Anders Skaarup Rasmussen og Kim Astrup, der besejrede Cheuk Him Law og Chun Hei Reginald Lee fra Hongkong. Her skulle det danske par ud i tre sæt og sejrede med 21-16, 10-21, 21-18. Kvartfinalen er dermed en realitet efter en god turnering indtil nu, hvor danskerne i første runde sendte de russiske All England-vindere Vladimir Ivanov og Ivan Sozonov ud i første runde. Det danske par møder i kvartfinalen det kinesiske par Cheng Liu og Nan Zhang. Også i damesingle var der noget at glæde sig over for Danmark, da landets bedste spiller i damesingle, Line Kjærsfeldt, spillede sig i kvartfinalen. Det skete med en sejr i to sæt over Pui Yin Yip fra Hongkong, som danskeren besejrede med 21-13, 21-15. I første runde sendte danskeren kineseren Chen Xiaoxin ud, og i kvartfinalen skal Line Kjærsfeldt møde Kinas Yu Sun, der er nummer ni på verdensranglisten og seedet til en ottendeplads i China Open. /ritzau/",
        "metadata": {
            "source": "https://www.berlingske.dk/sport/boe-og-mogensen-cruiser-i-kvartfinale-i-kina",
            "image_url": "https://berlingske.bmcdn.dk/media/cache/resolve/image_x_large/image/16/165791/15472485-badminton-fra-yonex-double-men.jpeg",
            "publication_time": "Torsdag d. 17. november 2016, kl. 07.40",
            "author": null,
            "related_links": [],
            "attachments": []
        }
    }
}