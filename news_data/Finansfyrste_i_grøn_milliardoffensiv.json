{
    "version": "1.0",
    "document": {
        "id": "https://www_berlingske_dk/virksomheder/finansfyrste-i-groen-milliardoffensiv",
        "title": "Finansfyrste i grøn milliardoffensiv",
        "content": "Det skriver dagbladet Børsen. Gennem købet af en ejerandel på små 28 pct. af det børsnoterede selskab Greentech Energy Systems, står Pallavicini senere i dag til at kunne få udskiftet hele bestyrelsen og erstattet den med en gruppe tunge, internationale branche-eksperter. Herefter skal Greentech op i et helt andet gear for at kunne lede den europæiske konsolidering på markedet for vind- og solenergi, siger Pallavicini i et interview med Børsen. »Vores plan er at etablere en portefølje af aktiver inden for vedvarende energi på 2 mia. euro, og vi ser ikke vores investering i Greentech som isoleret. Greentech skal være vores platform til at få skabt en seriøs europæisk storspiller inden for miljøteknologi samt vind og solenergi, og vi har pengene, viljen og evnerne til at få det til at ske,« siger Sigieri Diaz della Vittoria Pallavicini. Den italienske finansmand, stiftede efter en årrække hos finanshusene Morgan Stanley, Lehmann Brothers, JP Morgan og Merrill Lynch for 10 år siden investeringsgruppen GWM Group, der i dag rummer formueforvalter, kapitalfond, og rådgivningsvirksomhed. Pallavicinis mål er at sikre Greentech en portefølje på 1000 megawatt i drift i 2012. Det skal ske gennem opkøb af allerede finansierede nødlidende porteføljer rundt om i verden.",
        "metadata": {
            "source": "https://www.berlingske.dk/virksomheder/finansfyrste-i-groen-milliardoffensiv",
            "image_url": "https://berlingske.bmcdn.dk/media/cache/resolve/image_x_large/image/33/335350/3179970-pix-greentech.jpg",
            "publication_time": "Fredag d. 15. oktober 2010, kl. 06.30",
            "author": null,
            "related_links": [],
            "attachments": []
        }
    }
}