{
    "version": "1.0",
    "document": {
        "id": "https://www_berlingske_dk/virksomheder/utilfreds-iphone-koeber-vinder-over-apple",
        "title": "Utilfreds iPhone-køber vinder over Apple",
        "content": "Det er ikke i orden, at Apple ombytter en iPhone-telefon, som er indleveret til reparation, med en anden, som ikke er fabriksny. Det fastslår Retten i Glostrup, der har pålagt Apple at give ejeren pengene tilbage. Der har været tre dommere på sagen, som har fået stor opmærksomhed. »Efter en samlet vurdering finder retten, at David Lysgaard ved omleveringen havde en berettiget forventning om at modtage et fabriksnyt produkt svarende til det oprindelige køb. Da den genproducerede telefon, som David Lysgaard fik leveret, kunne indeholde genanvendte moduler, kan telefonen ikke kvalificeres som en fabriksny telefon. Dertil kommer som anført ovenfor, at det forhold, at telefonen ikke var fabriksny, efter det oplyste påvirker telefonens salgsværdi,« hedder det i rettens begrundelse.  Den noget bagvendte retssag kommer, efter at en iPhone-ejer, David Lysgaard, klagede til Forbrugerklagenævnet over den amerikanske IT-gigant. Han havde nemlig indleveret sin iPhone 4-telefon med fejl og fik som erstatning en anden - men ikke en ny telefon. Den iPhone, som han fik i stedet, var nemlig ikke fabriksny men en telefon, som Apple havde anvendte brugte dele i. Under sagen ved Retten i Glostrup er det kommet frem, at Apple gennem mange år har brugt den praksis og altså ikke byttet til en spritny telefon, selv om Apple kalder det en ny telefon. iPhone-ejeren krævede sine penge - omkring 4.400 kroner - betalt tilbage med renter lagt på, sådan som Forbrugerklagenævnets afgørelse lød i 2013. Det nægtede Apple, der til sidst stævnede ham for at tvinge ham til at droppe kravet. Der er i Danmark to års reklamationsret, men Apple har under sagen hævdet, at købeloven ikke foreskriver, at man får en helt ny telefon. Det havde Forbrugerklagenævnet ellers givet David Lysgaard ret i, at han havde krav på. Apple mener, at byttetelefonerne er lige så gode som de nye, fordi alle dele kontrolleres, inden de sættes i. Delene kommer fra telefoner, som andre har leveret tilbage efter at have fortrudt, eller fra andre telefoner, der har været sendt ind til reparation.  Retten i Glostrup slår fast, at »omleveringen med en genproduceret iPhone stemte derfor ikke overens med den oprindelige købsaftale, som det kræves i medfør af købelovens §78 stk. 1, nr. 2«. Derfor har David Lysgaard været i sin gode ret til at kræve pengene retur, og det skal Apple nu give ham. Dommen glæder Konkurrence- og forbrugerstyrelsen. »Afgørelsen kan sagtens få betydning for andre, lignende køb - og det gælder ikke kun telefoner men også f.eks. en computer eller en cykel. I princippet skal Apple lave om på den måde, som de omleverer telefoner på. Når man omleverer en telefon til reparation, skal man have en ny, hvis den oprindelige telefon var ny. Den afgørelse gælder, indtil der måtte komme en dom, der mener noget andet, og derfor vil vi både henvise til vores egen, tidligere praksis og til også denne dom,« siger chefkonsulent Kathrine Bjørnager fra Konkurrence- og forbrugerstyrelsen. Hun finder det fornuftigt nok, at Apple har tænkt over miljøet og genbrug.  »Men det er ikke en mulighed, sådan som loven er i dag, medmindre forbrugeren er med på det, hvad mange jo er. Men faktisk har vi tidligere haft en sag, hvor en forbruger fik en ny DVD-afspiller, der objektivt var bedre end den gamle, men som forbrugeren ikke var interesseret i,« forklarer hun. Den omstridte iPhone 4 blev købt i 2011 men gik i stykker året efter. Dansk Erhverv, der er arbejdsgiverforening for 17.000 virksomheder og 100 brancheorganisationer inden for handel, rådgivning, videnservice, oplevelse, velfærd samt transport, hilser dommen velkommen. »Med dommen er der skabt klarhed på området. Vi er enige i den tolkning af købeloven, som er udlagt af Forbrugerklagenævnet og nu også af Retten i Glostrup,« siger Bo Dalsgaard, jurist og chefkonsulent i Dansk Erhverv.  Han så dog gerne mere fleksible regler, »så der i visse tilfælde kan ombyttes med varer, der ikke er 100 procent identiske med den oprindeligt leverede vare«. »Men det kræver en ændring af den nuværende købelov. Vi opfordrer til, at man på EU-niveau drøfter, om der kan kikkes på eventuelle ændringer i reglerne om ombytning,« siger han. ",
        "metadata": {
            "source": "https://www.berlingske.dk/virksomheder/utilfreds-iphone-koeber-vinder-over-apple",
            "image_url": "https://berlingske.bmcdn.dk/media/cache/resolve/image_x_large/image/3/38857/15714187-pix-iphone-4.jpg",
            "publication_time": "Fredag d. 09. december 2016, kl. 13.05",
            "author": "Thomas Breinstrup",
            "related_links": [],
            "attachments": []
        }
    }
}