{
    "version": "1.0",
    "document": {
        "id": "https://www_berlingske_dk/virksomheder/nyt-tesla-dyk-udloeser-roed-alarm-i-aften-kommer-et-meget-spaendende",
        "title": "Nyt Tesla-dyk udløser »rød alarm« – i aften kommer »et meget spændende« regnskab",
        "content": "Udfordringerne står i kø for den amerikanske elbilproducent Tesla, hvis aktiekurs mandag dykkede med endnu næsten seks procent forud for det regnskab, som kommer tirsdag aften dansk tid. Tesla står lige nu over for »rød alarm«, advarer analytiker Dan Ives fra Wedbush Securities ifølge nyhedsbureauet Bloomberg, og topchef og storejer Elon Musk bør trække sig fra det kontroversielle arbejde i Donald Trumps regering med at skære ned i de offentlige udgifter og fokusere på bilproduktionen. »Musk må forlade regeringen, tage et stort skridt tilbage fra Department of Government Efficiency (DOGE) og vende tilbage til at være administrerende direktør på fuld tid i Tesla. Tesla er Musk, og Musk er Tesla, og enhver, der tror, at skaden på varemærket, som Musk har forårsaget, ikke er virkelig, bør tilbringe nogen tid med at tale med bilkøbere i USA, Europa og Asien,« skriver Dan Ives, som følger markedet tæt, i en analyse til sine kunder. Tesla-aktien stod mandag for det største enkeltdyk i S&P 500-børsindekset. Den har i 2025 mistet omkring 44 procent af sin værdi som følge af forbrugerboykotten af Tesla og Elon Musk. Teslas markedsandele erstyrtdykketi Europa. I Danmark erTesla helt nede på tiendepladsen, hvad angår salget. Siden årsskiftet har Tesla i Danmark solgt 1.549 biler, hvilket svarer til en markedsandel på 4,1 procent af alle nyregistrerede biler. For et år siden var markedsandelen på 9,6 procent trods en stigning i det samlede bilsalg og især i andelen af elbiler, som i marts voksede med 39 procent og efter første kvartal udgør 65,5 procent af det samlede bilsalg herhjemme, viser tal fra brancheorganisationen Mobility Denmark (tidligere De Danske Bilimportører). I Sverige faldt Tesla-salget med 63,9 procent i marts og lå på det laveste i tre år. I Frankrig faldt det med 36,83 procent, i Holland med 61 procent. I Norge var faldet kun på en enkelt procent, men i alle landene har januar og februar været markant dårligere for Tesla med høj, tocifret tilbagegang. Og i påsken kunne nyhedsbureauet Reuters fortælle, at en længe ventet Tesla-model til en lavere pris vil blive forsinket i produktionen med adskillige måneder. Tesla står ifølge Dan Ives over for »potentielt 15-20 procents permanent ødelæggelse af efterspørgslen blandt fremtidige Tesla-købere på grund af den skade på varemærket, som Musk har skabt med DOGE«. Tesla har allerede meldt ud, at selskabet i januar-marts leverede 336.681 biler. Det var færre end forventet blandt investorer og analytikere, og allerede i 2024 blev Tesla overhalet af kinesiske BYD som verdens største elbilproducent. Investeringsøkonom Per Hansen fra Nordnet, som følger Tesla nøje, kalder det »et meget spændende regnskab«, som Tesla aflægger tirsdag aften. Han ser 2025 som udfordrende for Tesla. Spørgsmålet er, hvor meget og i hvilket omfang udfordringerne er regnet ind af aktiemarkedet. Ifølge Per Hansen var kursfaldet mandag »en nervøs reaktion forud for regnskabet« og måske et tegn på, at det bliver svært for Tesla at trække en »kurskanin« op af hatten. Samtidig erTeslas konkurrenter blevet mere synligeend på noget tidligere tidspunkt i elbilernes levetid. »Det giver flere valgmuligheder og vil have en betydning for det forventede salg af Teslaer fremadrettet,« siger Per Hansen, der vil holde særligt øje med, hvad Tesla vil sige om USAs straftold og forbrugeradfærden med de påvirkninger, det har på salget og markedet. Han anser ikke udsving i aktiekursen på mellem -5-10 procent og +5-10 procent for umulige. »Elon Musk har tidligere haft en evne til at tale optimismen ind i aktien med sine visioner. Kan han det, eller er der for meget modstand fra den politiske forbruger?« spørger Per Hansen, der ligesom alle andre får svar, når de amerikanske børsmarkeder er lukket, og Tesla fremlægger sit regnskab. BYD præsenterede i marts et nyt system,hvormed elbilen kan lades op på fem minutter– lige så hurtigt som man kan fylde tanken på en benzinbil. Derefter er den klar til 400 kilometers kørsel. Opladerne leverer dobbelt så meget som Teslas superladere. Anden påskedag præsenterede verdens største producent af elbilbatterier, kinesiske CATL, en ny udgave af sit Shenxing-batteri, som kan lades op på også fem minutter, men herefter leverer 520 kilometers kørsel. En af CATLs store kunder er Tesla. ",
        "metadata": {
            "source": "https://www.berlingske.dk/virksomheder/nyt-tesla-dyk-udloeser-roed-alarm-i-aften-kommer-et-meget-spaendende",
            "image_url": "https://berlingske.bmcdn.dk/media/cache/resolve/image_x_large_vertical/image/191/1913677/24935832-protesters-stand-outside-the-tesla-dealership-at-e.jpg",
            "publication_time": "Tirsdag d. 22. april 2025, kl. 09.58",
            "author": "Thomas Breinstrup",
            "related_links": [],
            "attachments": []
        }
    }
}