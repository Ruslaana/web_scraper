{
    "version": "1.0",
    "document": {
        "id": "https://www_berlingske_dk/samfund/fester-med-narko-og-sprut-slutter-paa-skadestuen",
        "title": "Fester med narko og sprut slutter på skadestuen",
        "content": "Antallet af indlæggelser på skadestuer og hospitaler på grund af forgiftning med såkaldte centralstimulerende stoffer som kokain og amfetamin er mere end fordoblet på ti år. Flere af landets skadestuer bekræfter, at de typisk i weekenden modtager flere og flere unge på grund af forgiftninger med »partystoffer«. Et bekymrende træk er, at de unge ofte kombinerer flere typer stoffer, og ofte også med alkohol, så de ikke har styr på, hvor meget de har taget, melder skadestuerne. I Sundhedsstyrelsens seneste rapport over Narkotikasituationen i Danmark viser tal fra Landspatientregistret, at der i 2009 var i alt 475 indlæggelser med forgiftning af de centralstimulerende stoffer, mens tallet tilbage i 2000 var 177. Ser man på amfetaminforgiftninger alene, er de på fem år steget fra 73 indlæggelser til 210 indlæggelser - og kokain er ligeledes steget i samme periode. Samtidig viser opgørelsen, at unge under 24 år står for 60 pct. af alle indlæggelser med den type stoffer. Det genkender sygeplejerske Rikke Bjerregaard fra Akutafdelingen på Hillerød Hospital: »Vi ser det rigtig rigtig tit, og vi ser flere tilfælde, end vi gjorde for et par år siden. Det er typisk fredag-lørdag, og det er unge helt ned til 16 år,« siger hun og bliver bakket op af afdelingssygeplejerske ved skadestuen på Aalborg Sygehus, Tina Futtrup: »Det virker, som om det er blevet mere allemandseje, end det var før. Reaktionerne er meget forskellige. Nogle er meget aktive og bliver psykotiske, andre bryder sammen og giver sig til at græde,« forklarer hun. Hos Giftlinjen på Bispebjerg Hospital, der siden 2006 har været døgnåben for henvendelser fra både almindelige borgere og fagfolk, fortæller overlæge Peter Gulstad Skanning, at Giftlinjen jævnligt bliver kontaktet af bl.a. ambulancefolk, akutmodtagelser og intensiv- afdelinger fra hele landet, netop på grund af forgiftninger med rusmidler. »Der er helt klart en stigning, og problemet er, at det er yngre mennesker, at der er tale om blandingsmisbrug - og at det er ukendte og moderne stoffer, der bliver blandet sammen og kombineret med de klassiske midler og alkohol,« siger Peter Gulstad Skanning. Derfor er det afgørende at fokusere på symptomerne og ikke på stofferne: »For det første er det ikke sikkert, at man kan få at vide, hvad de har taget, fordi man ikke kan tale med dem - og i andre tilfælde, hvis man efterfølgende analyserer stofferne, så er der ikke altid tale om det stof, de tror, de har fået,« siger overlægen. Link: På Giftlinjens hjemmeside,www.giftlinjen.dk, kan du læse mere om de typiske forgiftninger med rusmidler. Samme billede tegner sygeplejerske Rikke Bjerregaard fra Hillerød Hospital: »Vi oplever en stigende mangel på respekt for, hvad de fylder sig med. De kommer måske ind med hjertebanken, og når man så går til dem, så kommer det frem, at de lige har taget en bane af det og en pille af det. Mange gange er det skyllet ned med sprut, og ofte er der også noget hash ind over,« siger hun. På det privatejede behandlingssted Majorgården, der har afdelinger i Nordsjælland og København og i 17 år har behandlet flere tusinde danskere for bl.a. alkohol-, stof- og medicin-afhængighed, vurderer direktør Anne-Margrethe Overgaard, at patienterne for det første bliver yngre og yngre, og at de oftere ser stofmisbrug af kokain og amfetamin end tidligere. Også hun vurderer, at stofferne typisk kombineres med alkohol. »Når de er påvirkede af alkohol, har de unge for det første lettere ved at overskride deres egne grænser. For det andet sløver alkoholen dem og gør, at de føler, at de kan tåle mere af stofferne, end de kan. Så de blander og tager meget uden at have styr på, hvor meget de egentlig har taget,« siger hun. Rigspolitiets seneste opgørelse over narkotikadødsfald - 276 døde i 2009 i alt - viser, at de unge, der mister livet til narkotika, typisk har adskillige stoffer i blodet. De 15-19-årige havde gennemsnitligt fire forskellige stoffer i blodet, mens de 20-24-årige gennemsnitligt havde indtaget tre forskellige slags stoffer.",
        "metadata": {
            "source": "https://www.berlingske.dk/samfund/fester-med-narko-og-sprut-slutter-paa-skadestuen",
            "image_url": "https://berlingske.bmcdn.dk/media/cache/resolve/image_x_large/image/77/778996/3821931-fester-med-narko-og-sprut-slutter-p-skadestuen.jpg",
            "publication_time": "Torsdag d. 17. februar 2011, kl. 06.01",
            "author": "Elisabeth Arnsdorf Haslund",
            "related_links": [],
            "attachments": []
        }
    }
}