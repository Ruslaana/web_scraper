{
    "version": "1.0",
    "document": {
        "id": "https://www_berlingske_dk/kronikker/bo-c-plantin-troede-han-stod-foran-en-lovende-filmkarriere-men-saa",
        "title": "Bo C. Plantin troede, han stod foran en lovende filmkarriere – men så væltede det hele: »Jeg har ramt bunden«",
        "content": "I 2019 blev jeg diagnosticeret med adhd. Jeg var 49 år. I 1999 begyndte jeg på manuskriptlinjen på Den Danske Filmskole under ledelse af hedengangne Mogens Rukov. Det skulle have været begyndelsen på en spændende karriere, men sådan endte det ikke. Tværtimod. Min karriere i filmbranchen har stort set fra ende til anden været en lang fiasko. Min hensigt med overhovedet at skrive den her tekst er primært for, at andre med adhd, blandt andet i filmbranchen, måske kan blive opmærksomme på deres ikke altid lige konstruktive adfærd og om muligt redde deres karrierer. Man har vel lov til at håbe, at man kan redde bare ét menneske, har man ikke? Derudover virker det til, at tiden er interesseret i diagnosen som sådan, og jeg har længe haft en idé til et indspark i samtalen, så tidspunktet forekommer mig oplagt. Men det erikkemin holdning, at min adhd er den samme som andres adhd, for spektret er tilsyneladende svært bredt. Som person med adhd kan det være vældig vanskeligt at færdiggøre, endsige påbegynde projekter. Det kan der være flere grunde til. For det meste er det ængstelsen for, at man ikke kan finde ud af det. Faktisk har jeg haft en tendens til at starte arbejdet på et projekt så tæt på deadline som muligt. Det afstedkom naturligvis, at det afleverede ikke var af optimal kvalitet. Det er jo ikke i orden og da slet ikke, hvis jeg er blevet betalt for det. Det er uprofessionelt, og det er ikke fordrende for andres eventuelle tro på mine evner. Man bliver hurtigt stemplet som »dårlig«, kan I bande på. Som person med adhd forekommer myriaden af regler for acceptabel social neurotypisk adfærd ikke kun uigennemskuelig, men tit også direkte tåbelig. Man har en tendens til at glatte ting ud, til at skjule sandheder, der er for ubekvemme. Folk siger jævnligt ikke det, de mener. Det fornemmer mange personer med adhd, og de bliver virkelig forvirret af det. Derudover har »normale« mennesker tendens til per automatik at respektere autoritære rollefordelinger. Intet af dette har sagt min adhd og mig noget som helst. Så jeg har bralret kritisk op om andre i branchens arbejde. Og jeg har for eksempel direkte udfordret chefen for Nordisk Films autoritet, da han bad mig gå udenfor med min cigaret til en julefest ude i Valby. »Hvis jeg så noget, som jeg fandt eklatant dårligt, så mente jeg, at det var uacceptabelt overhovedet at kreere, og de mennesker, der havde lavet det, fik det at vide.«Fold sammenLæs mereFoto: Privatfoto. Jeg har sidenhen lært, at hvis du opfører dig dårligt i en branche, hvor spørgsmålet, om du bliver hyret eller ej, i ret høj grad står og falder med, om folk kan lide dig eller ej, ja, så er det nok mest fordelagtigt at opføre sig ordentligt. Men hvad er »ordentlig opførsel«? Det, tror jeg, er et spørgsmål, som mange med adhd stiller sig selv, for os er det tit ikke nødvendigvis så lige til at definere. Jeg kan eksempelvis begrunde min hårdhændede kritik af andres filmarbejde med, at jeg så sådan på det, at vi jo alle sammen hele tiden burde arbejde på at blive bedre til vores arbejde, til vores kunst, så den både underholder, men også lever op til en vis kunstnerisk standard. Hvis jeg så noget, som jeg fandt eklatant dårligt, så mente jeg, at det var uacceptabelt overhovedet at kreere, og de mennesker, der havde lavet det, fik det at vide. Filmbranchen så imidlertid anderledes på det, for det fungerede bare ikke, som jeg syntes. Branchen så en person, lidt af et røvhul faktisk, som man ikke kunne regne med, som ikke støttede kollegaer og branche i både med- og modgang. Og filmbranchen havde ret i sin kritik. For det så ud, som om jeg var illoyal, mens det, der i virkeligheden foregik, var, at jeg rent faktisk var dybt socialt handicappet via min adhd og den angst, jeg også kan se, at jeg i den grad sloges med. Angst handler ikke om at være bange. Ikke for mig. For mig handler det om et sortsyn, hvor alt og alle er noget juks, at intet rigtig fungerer, at verden består af kaos, og menneskene i den er en bunke sløve padder, der ikke kæmper imod dette kaos. Og så had – masser af had. Derudover lider jeg også af RDS, hvilket kan oversættes til »afvisnings-overfølsomhedsforstyrrelse«. Det er ikke en oplagt ting at besidde, når man bevæger sig i en branche med megen konkurrence og afslag. Specielt når man er så god, som jeg var, til at gøre sig upopulær. Små bemærkninger blev gjort til store fornærmelser, afslag til udstødelse og kritik til krig. Det var med andre ord ikke sjovt at være mig. Men problemet var jo, at jeg gik rundt og troede, at sådan var jeg bare. Hvorfor kunne man ikke bare lade mig skrive ting, selvom jeg var en kontrær og krakilsk størrelse? Det forstod jeg virkelig ikke. For jeg sad midt inde i min egen skov af forstyrrelse og kunne slet ikke se, hvor destruktiv omverdenen fandt min adfærd. Og, nå ja, jeg er også ruineret, for det er skam ikke kun sociale interaktioner, der er svært gennemskuelige. Jeg har, da jeg havde min enkeltmandsvirksomhed, begået ulovligheder vedrørende moms. Skam ikke, fordi jeg var »smart« og ville snyde staten for penge, men fordi jeg ikke fattede en pind af, hvordan det hele fungerede og derfor puttede det hele ned i en syltekrukke af pengekaos. Det har så medført en dom i 2021 på 14 dages betinget fængsel for grov uagtsomhed i forbindelse med mine regnskaber. Jeg forstår godt, at de fleste mennesker derude, der læser det her, kan tænke, at alle de her ting da burde være åbenlyse for enhver. Sagen er bare, at sådan forholder det sig ikke. Nogle af os lever ikke i den samme virkelighed, som de fleste gør. Lige så vigtigt for mig er det at pointere, at jeg ikke forsøger at flygte fra noget personligt ansvar. Mine handlinger har alle dage været mine handlinger. Ingen har tvunget mig til noget. Min hjerne har tvunget mig til noget. Det er ikke andres skyld. Nu er jeg på medicin, hele tre forskellige styks, og mit sind er bedre, end det nogensinde har været. Det er IKKE kureret, for den slags kan ikke lade sig gøre, men jeg har langt mere kontrol over mine følelser nu, og jeg er i stand til at vælge mine kampe, hvor jeg før i tiden per automatik valgte dem alle, også følelserne. Jeg er nyligt skilt, bor på et værelse på Mandecentret i København og er i færd med at blive visiteret på min arbejdsevne. Jeg har ramt bunden. Klarere kan det næppe siges. Det var ikke lige her, jeg så mig selv for 23 år siden, da jeg dimitterede fra filmskolen, men sådan har livet det med at være så interessant. På min egen måde er jeg ved at kæmpe mig tilbage. Jeg er ikke langt fra færdig med en roman og komponerer også et soundtrack til samme. Derudover har jeg to filmprojekter, der måske kan gå hen og blive til noget. Og ideer til masser af andre ting i fremtiden. Håbet lever mit mentale handicap til trods. Og viljen lever! Viljen til mere liv. Bo C. Plantin har adhd og har tidligere arbejdet i filmbranchen ",
        "metadata": {
            "source": "https://www.berlingske.dk/kronikker/bo-c-plantin-troede-han-stod-foran-en-lovende-filmkarriere-men-saa",
            "image_url": "https://berlingske.bmcdn.dk/media/cache/resolve/image_x_large_vertical/image/187/1875640/24865172-jeg-er-nyligt-skilt-bor-p-et-vrelse-p-mandece.jpg",
            "publication_time": "Lørdag d. 18. januar 2025, kl. 18.37",
            "author": null,
            "related_links": [],
            "attachments": []
        }
    }
}