{
    "version": "1.0",
    "document": {
        "id": "https://www_berlingske_dk/videnskab/mejeriprodukter-kan-ogsaa-foere-til-vaegttab",
        "title": "Mejeriprodukter kan også føre til vægttab",
        "content": "Mælk i kaffen, jordbær med fløde og lækre oste med rødvin. Opskrifter på nydelse, men også en mulig manual til fedme, mistrivsel og blodpropper har vi fået at vide. Men nu går fødevareforskeren Janne Lorenzen på banen med det højst overraskende budskab, at mejerifedt stik imod den gængse opfattelse, ikke kun feder, men også kan medvirke til, at vi holder vægten eller ligefrem taber os. Hendes budskab er, at mejeriprodukternes indhold af kalcium nedsætter optagelsen af fedt i kroppen og øger udskillelsen af fedt med afføringen. »Kalcium fra mejeriprodukter binder fedtsyrer, gør dem tungtopløselige og nedsætter optagelsen af fedt i kroppen. Derfor har kalcium betydning for optagelsen af fedt i kroppen og kan derfor muligvis forebygge fedme. Omvendt kan lav kalciumstatus have betydning for appetitreguleringen og betyde, at du spiser mere. Kalcium fra mælk har større effekt end kalcium som kosttilskud, men vi ved endnu ikke hvorfor. Sandsynligvis er det på grund af et samspil mellem kalcium og andre bioaktive bestanddele i mælken,« siger Janne Lorenzen, der er forsker på det Biovidenskabelige Fakultet ved Københavns Universitet til fagbladet Dagens Medicin. Hendes forskningsprojekt er støttet af mejerierne, men hun understreger, at de ikke har haft nogen indflydelse på projektet. Brug for flere studier Ifølge lektor Susanne Bügel fra Institut for Human Ernæring er indtagelse af mejeriprodukter ikke i strid med de officielle kostråd, der også omfatter de magre mejeriprodukter. »Hvis man indtager de magre produkter, får man mindre fedt og relativt mere kalcium til at udskille fedtet,« siger Susanne Brügel. Direktør i Statens Institut for Folkesundhed Morten Grønbech anfægter ikke Janne Lorenzens forskning, men siger, at det hører med i vurderingen, at det er mejerierne, der har defineret, hvad der skulle forskes i. »Der er ikke noget i vejen for at indtage magre mejeriprodukter, men at de ligefrem kan give vægttab, det skal bekræftes af andre studier, før vi kan slå det fast,« siger Morten Grønbech.",
        "metadata": {
            "source": "https://www.berlingske.dk/videnskab/mejeriprodukter-kan-ogsaa-foere-til-vaegttab",
            "image_url": "https://berlingske.bmcdn.dk/media/cache/resolve/image_x_large/image/28/288413/2516937-mlkeprodukter.jpg",
            "publication_time": "Fredag d. 30. april 2010, kl. 09.12",
            "author": "Pauli Andersen",
            "related_links": [],
            "attachments": []
        }
    }
}