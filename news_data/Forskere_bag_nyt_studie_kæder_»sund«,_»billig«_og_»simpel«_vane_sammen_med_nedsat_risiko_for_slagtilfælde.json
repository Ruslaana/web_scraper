{
    "version": "1.0",
    "document": {
        "id": "https://www_berlingske_dk/vores-liv/forskere-bag-nyt-studie-kaeder-sund-billig-og-simpel-vane-sammen-med",
        "title": "Forskere bag nyt studie kæder »sund«, »billig« og »simpel« vane sammen med nedsat risiko for slagtilfælde",
        "content": "En række studier har koblet dårlig mundhygiejne med en øget risiko for at få hjerte-kar-sygdomme og blodpropper. Forskere fra University of South Carolina har nu forsøgt at undersøge, hvilken mundhygiejnisk rutine der har størst effekt på at mindske risikoen for et slagtilfælde. Forskerne peger på en »sund« og »billig« ugentlig rutine, som mange danskere undlader. Så hvis du gerne vil slippe, er det umiddelbart ikke gode nyheder. Studiet peger nemlig på, at tandtråd synes at mindske risikoen for et slagtilfælde i markant grad. Forskerne har fulgt godt 6.000 deltagere over en periode på 25 år. Ved hjælp af spørgeskemaer er deltagerne ud over tandbørstning og tandlægebesøg blevet spurgt til blodtryk, diabetes, højt kolesteroltal, rygning, body mass index (bmi) og uddannelse. Analysen viste, at personer, som bruger tandtråd mindst en gang om ugen, har en 44 procent mindsket risiko for at få en hjerneblødning eller en blodprop, der blokerer blodgennemstrømningen til hjernen. I analysen har forskerne forsøgt at korrigere for effekten fra regelmæssig tandbørstning og hyppige tandlægebesøg. Resultaterne er foreløbige og ikke fagfællebedømte, men er netop blevet fremlagt på en international konference, som den amerikanske hjerteforening har afholdt i Los Angeles i USA. »Det er et spændendeabstract,« mener Kate Lykke Lambertsen, som er professor ved Institut for molekylærmedicin på Syddansk Universitet. Hun mener, at der stadig er for lidt forskning, som fokuserer på inflammations betydning for risikoen for at udvikle en blodprop. »Det er dog ikke ukendt, at god tandhygiejne ser ud til at kunne nedsætte risikoen for blodpropper i hjernen,« siger hun med henvisning til flere studier. Eksempelvis blev i 2021udgivet et studie, som havde fulgt cirka 7.000 personer i et årti, og som viste, at tandbørstning tre gange dagligt så ud til at mindske risikoen for et slagtilfælde. Som Berlingske tidligere harbeskrevet, kan fluoridindholdet i tandpasta af en helt anden årsag være en grund til at undgå at være overivrig med tandbørsten. Selve associationen mellem tandkødsstilstanden og hjerte-kar-sygdomme og blodpropper er veldokumenteret, forklarer Claus Henrik Nielsen, som er klinisk immunolog og professor på Odontologisk Institut ved Københavns Universitet samt overlæge på Rigshospitalet. Men om tandsygdommene er en direkte årsag til hjerte-kar-sygdom er ikke afklaret, forklarer flere forskere. »Der er ganske mange fagfællebedømte studier, der viser ensammenhæng mellem parodontitis, som i folkemunde er kendt som paradentose, og andre sygdomme med kronisk inflammation, herunder hjerte-kar-sygdomme. Sammenhængen er dog ikke nødvendigvis kausal, så parodontitis er ikke nødvendigvis en årsag til hjerte-kar-sygdomme,« siger Claus Henrik Nielsen. Brug af tandtråd alene har næppe så stor effekt, som studiet antyder, mener han. »Hvis man med tandtråden lykkes med at holde parodontitis på afstand, kan det teoretisk set godt nedsætte risikoen for at få et slagtilfælde. Men jeg er meget skeptisk over for, om brug af tandtråd alene kan gøre det. Og at brug af tandtråd mindst én gang om ugen kan nedsætte risikoen for slagtilfælde med hele 44 procent, lyder usandsynligt,« siger Claus Henrik Nielsen. Der er tale om et observationsstudie, så det kan være, at de personer, som bruger tandtråd, bare er en slags sunde »overskudsmennesker«, som i kraft af deres sunde livsstil får færre sygdomme. Desuden er de samme personer nok mere grundige med tandbørsten end andre, forklarer han med forbehold for, at han ikke har set det færdige studie, fordi det var uudgivet ved redaktionens deadline. »Det er muligt, at studiet har korrigeret for de væsentligste risikofaktorer som eksempelvis rygning, men det er vanskeligt at korrigere for kosten eksempelvis,« siger Claus Henrik Nielsen. Der er imidlertid en logik, der kan forklare, at dårlig mundhygiejne eventuelt kan føre til slagtilfælde. De to forskere peger på samme forklaring. »Det er sandsynligvis, fordi dårlig tandhygiejne er kilde til inflammation og infektion, der kan spredes til blodbanen, hvilket kan øge risikoen for at få en blodprop,« lyder det fra Kate Lykke Lambertsen. Inflammationen, altså betændelsestilstanden, som parodontitis indebærer, kan beskrives som et åbent sår inde i munden, forklarer Claus Henrik Nielsen. »Betændelse har det med at sprede sig. Det sker, når nogle signalstoffer kaldet cytokiner spredes – i dette tilfælde fra mundhulen – til andre steder i kroppen. Hvis cytokinerne er til stede i blodet i for store mængder, kan det medføre dannelsen af aterosklerotisk plak, og det øger sandsynligheden for en blodprop.« Bente Nyvad, som er professor emerita ved Institut for Odontologi og Oral Sundhed ved Aarhus Universitet, er redaktør og medforfatter til en lærebog, som bruges internationalt på tandlægeuddannelser. Hun har ikke set bevis i den videnskabelige litteratur for, at tandtråd virker til at minimere risikoen for hjertesygdomme. »Og det her upublicerede studie overbeviser mig ikke,« siger Bente Nyvad, som ikke selv bruger tandtråd. Tværtimod er hun meget skeptisk over for forskningsresultatet. Hun nævner flere grunde til sin skepsis, herunder at konklusionerne bygger på deltagernes egne svar i spørgeskemaer, som kan være upræcise og ikke afspejler deltagernes tandbørstevaner. Hun kalder det »nærmest helt utænkeligt«, at man skulle kunne forebygge hjerte-kar-sygdom med tandtråd en gang om ugen. »Tandtråden skal bruges korrekt for at have en forebyggende effekt mod tandsygdomme,« siger Bente Nyvad. Og det er vanskeligt, mener hun. Er der ikke mange tandlæger, som er uenige med dig, fordi de mener, at tandtråden kan komme ned mellem tænderne, bedre end tandbørsten? »Problemet er, at det er svært at bruge tandtråd til at rengøre de tandflader, der grænser op til et tandmellemrum. Mange mangler færdighederne.« Hun har til gengæld et andet »rigtig godt« råd. »Jeg vil i stedet anbefale, at man bruger en elektrisk roterende tandbørste. Når en elektrisk tandbørste bevæges langs med tandhalsen og drejes lidt ind i tandmellemrummene, opnår man en bedre rensende effekt.« »Hvis du køber en eltandbørste og får lært at bruge den rigtigt af din tandlæge eller tandplejer, så vil jeg mene, at man ikke behøver at bruge tandtråd, selvom om man har let tandkødsbetændelse.« Tandlægeforeningen skriver, at»de fleste«danskere har behov for supplerende hjælpemidler ud over tandbørsten som eksempelvis tandtråd. FAKTATre svagheder ved studietBente Nyvad, som er professor emerita ved Institut for Odontologi og Oral Sundhed ved Aarhus Universitet, peger på flere svagheder ved studiet:Tandtråd og tandbørstning har begge til formål at fjerne bakterier, og brugerne af tandtråd børster som regel også tænder. Dette gør det svært statistisk at adskille sundhedseffekterne af tandtråd og tandbørstning.Studiet er baseret på deltagernes egne svar i spørgeskemaer. De kan være upræcise, og vi kender ikke deltagernes tandbørstevaner og brug af tandtråd i opfølgningsperioden på 25 år.Studiet burde have haft et andet design med inddragelse af tandlægefaglige parametre i stedet for spørgeskemaer.FOLD UD Bente Nyvad, som er professor emerita ved Institut for Odontologi og Oral Sundhed ved Aarhus Universitet, peger på flere svagheder ved studiet:",
        "metadata": {
            "source": "https://www.berlingske.dk/vores-liv/forskere-bag-nyt-studie-kaeder-sund-billig-og-simpel-vane-sammen-med",
            "image_url": "https://berlingske.bmcdn.dk/media/cache/resolve/image_x_large_vertical/image/188/1888432/24888183-en-rkke-studier-kder-drlig-mundhygiejne-sammen.jpg",
            "publication_time": "Tirsdag d. 11. februar 2025, kl. 08.46",
            "author": "Philip Sune Dam",
            "related_links": [],
            "attachments": []
        }
    }
}