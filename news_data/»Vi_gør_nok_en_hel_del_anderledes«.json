{
    "version": "1.0",
    "document": {
        "id": "https://www_berlingske_dk/samfund/vi-goer-nok-en-hel-del-anderledes",
        "title": "»Vi gør nok en hel del anderledes«",
        "content": "I dag begynder 13 nye elever i børnehaveklassen på Gideonskolen i Vallensbæk. Mens de synger »I Østen stiger solen op« og lytter til skolelederens velkomsttale i fællessalen, kan de 13 nye ansigter glæde sig over at være begyndt på den skole, som tilsyneladende er danmarksmester i at hæve elevernes niveau. Ifølge Undervisningsministeriets rangliste, som Berlingske i dag kan præsentere, ligger Gideonskolens karaktergennemsnit på 9,3 for de obligatoriske afgangsfag nemlig hele 1,4 karakter over det niveau, som eleverne statistisk set burde have, når man tager deres sociale baggrund i betragtning. Dokumentation:Se hele ranglisten herEn del af forklaringen er, at der kun er 145 elever fordelt over skolens ti klassetrin. Men der er flere årsager, mener skoleder Ib Mogens Johansen. »Vi går selv meget op i vores skole, og det smitter af på både børn og forældre. Når det kommer til stykket, gør vi nok en hel del anderledes end andre skoler,« siger han og nævner som eksempel, at der er engelsk på skoleskemaet allerede i første klasse. »Det betyder, at vores elever meget hurtigt kommer sig over den engelske sprogforskrækkelse. De bliver trygge ved at tale sproget,« siger han.  Desuden indledes det første skoleår med et intensivt læseforløb, som sikrer, at de fleste elever kan læse allerede efter tre måneder. Og når andre skoler sender deres 9. klasse-elever på læseferie i løbet af maj, bliver afgangseleverne tilbage i klasselokalet på Gideonskolen for at få ekstra eksamenstræning. »Vi træner de fag, som eleverne skal til eksamen i, og vi forbereder de forsøg, som de kan risikere at komme op i i fysik.« Noget helt femte, som adskiller Gideonskolen fra almindelige folkeskoler, er dens kristne værdisæt. Bøn, bibellæsning og lovsange går nemlig hånd i hånd med Pythagoras og Darwins lære. »Det kristne grundlag kommer til udtryk i de værdier, vi lærer eleverne. Det handler om ansvarlighed, næstekærlighed og omsorg,« siger Ib Mogens Johansen. Selv om forældrene betaler for deres børns skolegang, afviser skolelederen, at eleverne kommer fra mere velhavende hjem end den gennemsnitlige folkeskoleelev. Gideonskolens opland er primært Vallensbæks nabokommuner Brøndby, Ishøj, Hvidovre og Albertslund, og en stor del af eleverne er tosprogede.  Skoleder Ib Mogens Johansen oplyser, at der tales omkring 25 forskellige sprog i forældregruppen, og flere af familierne har rødder i afrikanske lande som for eksempel Rwanda, Ghana og Tanzania. Dertil kommer et par katolikker fra Polen, en russisk ortodoks familie fra Skt. Petersborg og et par armenske familier med græsk-katolsk baggrund. Man kunne tro, at det store miks var et problem for danskundervisningen, men det har Gideonskolen taget hånd om, forklarer Ib Mogens Johansen: »Vi kræver, at forældrene er villige til at tale dansk. Det er utroligt svært at lave en god sprogundervisning, hvis ikke der bliver talt dansk i hjemmet.« Der er i øjeblikket 75 elever på Gideonskolens venteliste.",
        "metadata": {
            "source": "https://www.berlingske.dk/samfund/vi-goer-nok-en-hel-del-anderledes",
            "image_url": "https://berlingske.bmcdn.dk/media/cache/resolve/image_x_large/image/14/148120/4397503-vi-gr-nok-en-heldel-anderledes.jpg",
            "publication_time": "Mandag d. 15. august 2011, kl. 10.00",
            "author": "Steen A. Jørgenssen",
            "related_links": [],
            "attachments": []
        }
    }
}