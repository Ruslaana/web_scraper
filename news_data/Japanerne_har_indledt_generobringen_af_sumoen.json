{
    "version": "1.0",
    "document": {
        "id": "https://www_berlingske_dk/kultur/japanerne-har-indledt-generobringen-af-sumoen",
        "title": "Japanerne har indledt generobringen af sumoen",
        "content": "Søndag blev der skrevet sumohistorie. Japanske Kisenosato løftede kejserens pokal i Tokyos sumohal, hvor alle 12.000 tilskuerpladser var besat. Ikke nok med det: Japanske medier skriver, at Kisenosato inden længe forfremmes til yokozuna, den ypperste rang inden for sumosporten. Senest det skete for en japaner var i 1998. Publikum brød ud i en forløsende jubel, da det allerede lørdag blev afgjort, at Kise-nosato ville vinde årets første turnering. De røde puder, som tilskuerne sidder på, blev kastet i vejret. Kisenosato er med sine 180 kilo som en tålmodig klippe i dohyō, sumoringen. Modstanderne forsøger at få ham ud af balance, men når Kisenosato først får et godt greb, kan kun få hamle op med hans styrke. Der er ikke nogen fastsatte regler for, hvornår Yokozuna-rangen tildeles. Det er op til et dommerpanel fra sumoorganisationen at vurdere, hvem der har gjort sig fortjent til æren. Søndagens turneringssejr var Kisenosatos første, men i 2016 var han den mest vindende bryder fordelt over alle seks turneringer. Det er tilsyneladende nok til at overbevise panelet, der forventes at offentliggøre beslutningen inden længe. Publikum i Tokyos sumohal var ikke i tvivl, og søndag så man flere medbragte skilte med teksten »yokuzuna Kisenosato«. »Der følger et stort ansvar med yokozuna-titlen,« sagde en ydmyg Kisenosato på en pressekonference i sit træningslokale mandag.  Kisenosatos turneringssejr er den tredje til en japaner i det seneste år. I de ti foregående sæsoner var der ikke en eneste japansk vinder, så de hårdtprøvede sumofans har tørstet efter japansk succes. Det virker paradoksalt, fordi den ældgamle sport har sine rødder solidt plantet dybt i japansk religion og historie. Til gengæld har udenlandske brydere i mange år bogstaveligt talt haft et godt greb om sumosporten. Det begyndte for alvor i 1960erne med Jesse Kuhaulua fra Hawaii, der havde for svage ben til at spille amerikansk fodbold. Det skulle sumotræning gøre op med, hvilket senere bragte ham til Tokyo. Og i 1972 – da med stærke ben – kunne Jesse Kuhauluahan lade sig hylde som den første udenlandske turneringsvinder nogensinde. 20 år senere, i 1990erne, slog to andre brydere fra Hawaii igennem med adskillige turneringssejre. Siden 2003 og frem til 2016 har brydere fra Mongoliet været altdominerende. En væsentlig årsag til den manglende japanske succes er, at færre unge japanere er parate til et liv som sumobryder. Det er enten-eller, og prestigen er mindre end tidligere. I dag trækker en karriere i baseball eller fodbold langt mere. Baseball er den største sport i Japan, mens fodboldens popularitet er steget – især efter Japan og Sydkoreas fælles værtskab for VM i 2002. Hvis en japansk dreng alligevel vælger sumobrydning, kan han se frem til at flytte ind nederst i hierarkiet i en heya, en sumoklub, hvor op til 30 brydere bor og træner. Tidligt om morgenen begynder den hårde træning. Bagefter skal de yngste lave maden og pænt vente på, at bryderne øverst i hierarkiet spiser først. Når den hårde dag er omme, sover alle sumobryderne på samme værelse – de har dog hver sin futon at sove på.  Det er ulønnet at være nybegynder. Og hvis man lykkes med at blive professionel sumo, er det til en langt lavere løn, end den de professionelle baseball- og fodboldspillere tjener. »Japanske familier plejede at sende deres drenge til sumoklubber for at sikre, at de fik nok at spise. I dag spiser japanske børn det, de har lyst til, de går på universiteter, og de gider ikke arbejde så hårdt,« forklarede en underviser på en sumoskole til det amerikanske magasin Time for nogle år siden. Sumosporten har været ramt af flere skandaler i de seneste år med blandt andet rygter om match fixing. Men den største ridse i lakken kom i 2007, da den 17-årige Takashi Saito blev tæsket ihjel i sin sumoklub. Tre ældre brydere blev anholdt mistænkt for at have dræbt ham med et baseballbat. Den døde krop havde sår efter at være blevet skåret med knuste flasker og brændemærker fra cigaretter. Klubbens træner blev også anholdt, og han forklarede til politiet, at Takashis indstilling havde været for »vag«. »At det kan ske i sumo, Japans nationalsport og symbol, skal tages meget alvorligt,« sagde daværende premierminister Yasuo Fukuda. Eksemplet er ekstremt, men det viser en flig af, hvor hårdt og ensomt livet kan være for en ung bryder. FAKTAFakta om sumoUdenlandske brydereBlandt de 42 bedste sumobrydere stammer 14 fra udlandet. De fleste er fra Mongoliet, men der er også brydere fra bl.a Bulgarien, Kina og Brasilien. Hakuho fra Mongoliet begyndte på højeste niveau i 2004. Siden har han vundet 37 turneringer, hvilket gør ham til den mest vindende nogensinde.Sumoens historieSumo har sine rødder omkring 1.500 år tilbage i tiden. Oprindeligt var sumo et ritual for at bede for god høst, når risen blev plantet. Senere begyndte samuraier at ansætte sumobrydere som krigere. Sumobrydning som sport blev udbredt i Edo-perioden, der blev indledt i begyndelsen af 1600-talletFOLD UD Udenlandske brydere Blandt de 42 bedste sumobrydere stammer 14 fra udlandet. De fleste er fra Mongoliet, men der er også brydere fra bl.a Bulgarien, Kina og Brasilien. Hakuho fra Mongoliet begyndte på højeste niveau i 2004. Siden har han vundet 37 turneringer, hvilket gør ham til den mest vindende nogensinde. Sumoens historie Sumo har sine rødder omkring 1.500 år tilbage i tiden. Oprindeligt var sumo et ritual for at bede for god høst, når risen blev plantet. Senere begyndte samuraier at ansætte sumobrydere som krigere. Sumobrydning som sport blev udbredt i Edo-perioden, der blev indledt i begyndelsen af 1600-tallet Sportens krise og den manglende japanske succes gør Kisenosatos sejr enormt betydningsfuld. »Jeg er glad,« sagde Kisenosato, mens en tåre løb ned ad kinden, efter sejren i lørdags. »Det eneste, jeg kan sige, er tak,« svarede han med rolig stemme journalisten, der havde spurgt efter en kommentar til fansene.  En sumoturnering er 15 dage lang, og hver bryder har en kamp om dagen. Vinderen er den, der har flest sejre. Her i januar-turneringen vandt Kisenosato 14 ud af 15 kampe. Hvert år er der seks turneringer, tre i Tokyo og en i henholdsvis Nagoya, Osaka og Fukuoka. Selvom japanernes manglende succes siden 2003 delvist har været selvforskyldt, er hovedforklaringen trods alt den totalt dominerende Hakuho fra Mongoliet. I 2006 vandt han sin første turnering. Siden har han stort set ikke set sig tilbage, og med to sejre i 2016 har Hakuho vundet 37 af de seneste 66 turneringer. Det er helt enestående, og Hakuho er da også den mest vindende sumobryder nogensinde. Selvom Hakuho kun vandt 11 af sine 15 kampe i den netop afsluttede januar-turnering, viste han imponerende brydeteknik. I 2016 rundede han 1.000 vundne kampe. Hakuhos fattige hjemland Mongoliet nord for Kina og syd for den østlige del af Rusland er arealmæssigt stort, men det har kun tre millioner indbyggere. Mens Japans bruttonationalindkomst per indbygger er på over 250.000 kr., er det tilsvarende tal for Mongoliet mindre end 30.000 kr. Den forskel kan ses på motivationen hos de unge mongolske brydere. Sumo har sine rødder dybt plantet i japansk religion og historie. Brydernes frisure stammer fra samurai-perioden, og over dem hænger taget fra et shintoistisk tempel. Kort før kamp påkalder bryderne guderne med et enkelt roligt klap og tager efterfølgende en slurk helligt vand. Foto: Jonas RasmussenFold sammenLæs mere Brydning er en meget stor sport i Mongoliet. Ved OL i Rio i august 2016 havde Mongoliet ti brydere i kamp, seks mænd og fire kvinder. Penge er der næsten ingen af i traditionel brydning, hvilket gør det oplagt for unge mænd fra Mongoliet at satse på en karriere som sumo i Japan. Asashōryū blev i 2003 Mongoliets første yokozuna, stormester i sumobrydning. Men han måtte trække sig efter en våd aften i byen, hvor han udenfor en natklub brækkede næsen på en anden mand. Trods skandalen er han en stor stjerne hjemme i Mongoliet, hvorfra han hjælper unge landsmænd til at gøre karriere som sumo i Japan. Som europæisk turist i Japan kan det være svært at se forskel på japanske og udenlandske brydere. Altså bortset fra nogle få brydere fra blandt andet Bulgarien og Georgien, der også forsøger sig i sumobrydningen. Da jeg for et år siden overværede sumo i Tokyo, sad jeg ved siden af en ældre, snakkesagelig japansk herre. Jeg spurgte, hvad han tænkte om Hakuho fra Mongoliet, der i 10 år har været den suverænt bedste bryder: »Jeg kan godt lidt ham, han opfører sig meget japansk,« lød svaret. Alle bryderne bukker let både før og efter kampene, håret er sat, som samuraierne gjorde for mange hundrede år siden, og sumobrydere viser ikke følelser efter en kamp. Der er utallige uskrevne regler, som er helt umulige for sumobrydere at fraskrive sig. Brydernes bælter stammer således fra en tid, hvor sumoerne skulle bevise, at de ikke medbragte våben til kampene. Inden kamp drikker bryderne helligt vand, de påkalder gudernes opmærksomhed med et enkelt roligt klap, og de smider salt ind i ringen for at fjerne onde ånder. Over ringen hænger det japanske flag og et stiliseret tag fra et shintoistisk tempel.  Uanset nationalitet er bryderen med til at dyrke Japans historie og religion. »Ens hudfarve har ikke betydning. Når jeg er i dohyo, har jeg Japans ånd i min hårknold,« forklarede mongolske Hakuho i en sejrstale i 2015. Alle sumoer stiller op under et japansk brydernavn. Hakuhos rigtige mongolske navn er det knap så mundrette Mönkhbatyn Davaajargal. Selvom alt bliver gjort for, at ingen brydere skal skille sig ud fra mængden, kan den japanske sumoorganisation, Nihon Sumo Kyokai, nemt se forskel på japanske og ikke-japanske brydere. I 2002 blev det besluttet, at hver af Japans godt 40 sumoklubber kun må have én udenlandsk bryder i truppen. Smarte sumotrænere fik siden den idé at lade deres udenlandske brydere søge japansk statsborgerskab, så de kunne lokke flere dygtige udlændinge indenfor. Det stoppede imidlertid i 2010, da det afgørende for, hvorvidt man blev betragtet som udlænding eller ej, blev ændret fra statsborgerskab til fødested. Siden da har en udenlandsk sumobryder aldrig kunnet være andet end udlænding. I den engelsksprogede og vestligt orienterede avis The Japan Times er reglen blevet kritiseret for at være racistisk, da den diskriminerer folk med japansk statsborgerskab med henvisning til deres fødselssted. I artikel 14 i Japans forfatning står der, at alle er lige for loven, og at ingen skal diskrimineres på baggrund af deres race eller familiære baggrund. Da en japansk bryder vandt en turnering i januar 2016, beskrev kommentatorerne på Japanslicensfinansierede medie NHK ikke bare vinderen som »japansk«, nihonjin, ifølge The Japan Times. I stedet brugte de udtrykkenenihon shussin, »fra Japan«, eller wasei, »lavet i Japan«.  Hakuho, der har en japansk kone, men fortsat mongolsk statsborgerskab, har indirekte kritiseret både de japanske dommere og de japanske tilskuere for at forskelsbehandle. »Som udlænding er jeg opmærksom på diskriminationen,« sagde han i 2015 til den engelske udgave af Japans største avis, Yuimuri Shimbun. »Særligt de japanske fans har stærke forhåbninger om at få en japansk yokozuna, så de hepper åbenlyst på Kisenosato eller Endo (japanske brydere, red.). Måske lader jeg mig for meget påvirke af det,« uddybede Hakuho. Skæbnen ville, at han i søndags tabte til netop Kisenosato, der samme dag løftede kejserens pokal. Alt tyder på, at 2017 bliver året, hvor de japanske fans får deres vilje: At se en japaner udnævnt til yokozuna – i givet fald den første siden 1998.",
        "metadata": {
            "source": "https://www.berlingske.dk/kultur/japanerne-har-indledt-generobringen-af-sumoen",
            "image_url": "https://berlingske.bmcdn.dk/media/cache/resolve/image_x_large/image/5/50758/16132223-25bkusumo-084124jpg.jpeg",
            "publication_time": "Tirsdag d. 24. januar 2017, kl. 17.00",
            "author": null,
            "related_links": [],
            "attachments": []
        }
    }
}