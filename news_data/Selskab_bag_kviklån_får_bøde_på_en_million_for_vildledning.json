{
    "version": "1.0",
    "document": {
        "id": "https://www_berlingske_dk/business/selskab-bag-kviklaan-faar-boede-paa-en-million-for-vildledning",
        "title": "Selskab bag kviklån får bøde på en million for vildledning",
        "content": "Københavns Byret har idømt kviklånselskabet 4 Finance en bøde på en million kroner, fordi de har vildledt økonomisk svage forbrugere ved at reklamere for kassekreditter, som var almindelige forbrugslån. Det skriver Forbrugerombudsmanden i en pressemeddelelse. 4 Finance står bag Vivus.dk og Zaplo.dk. Forbrugerombudsmand Christina Toftegaard kalder afgørelsen »vigtig«. »Det er mit indtryk, at der er virksomheder, som forsøger at udnytte de lempeligere regler ved at kalde deres forbrugslån for kassekreditter, og jeg forventer, at de ophører med det nu,« skriver hun i pressemeddelelsen. Retten har ifølge Forbrugerombudsmanden lagt vægt på, at selskabet har skabt en »forkert forventning« hos den gennemsnitlige forbruger. »Gennemsnitsforbrugeren blev vildledt omkring låneproduktets art og væsentligste egenskaber,« lyder det ifølge Christina Toftegaard. Det var en skærpende omstændighed, at låneproduktet og den vildledende markedsføring var målrettet økonomisk svage forbrugere. Det var en formildende omstændighed, at det tog lang tid, før sagen kom for retten. Forbrugerombudsmanden politianmeldte i 2019 seks udbydere af kviklån for vildledende markedsføring, herunder 4 Finance. Forbrugerombudsmanden vurderede, at 4 Finance slet ikke yder kassekreditter. Lånene bliver som udgangspunkt udbetalt straks til forbrugernes bankkonti, lyder det. »Var der tale om en kassekredit, så ville forbrugeren have en løbende trækningsmulighed på en konto, og der ville kun blive trukket renter i det omfang, forbrugeren udnyttede kreditten,« skriver Forbrugerombudsmanden. Der er faldet afgørelse i alle de sager, som Forbrugerombudsmanden anmeldte i 2019. Det gælder blandt andre Finans 24/7, som har Kassekreditten.dk, Ferratum, der sælger lån med samme navn og Creamfinance, der står bag Lendon.dk. Finans 24/7 blev ligesom 4 Finance idømt en bøde på en million kroner for at have reklameret for kassekredit. Ferratum havde ikke markedsført kassekreditter, men var tiltalt for andre overtrædelser og blev også idømt en bøde på en million kroner. Creamfinance blev frifundet. I samme ombæring anmeldte Forbrugerombudsmanden Capitolia, der står bag Kronelaan.dk og Simbo.dk, og firmaet Gokredit, der sælger kviklån under samme navn. I disse tilfælde blev der dog ikke rejst tiltale, da det ene selskab gik konkurs, og i den anden sag var der ikke ressourcer til at rejse tiltale. 4 Finance har nu to uger til at anke dommen. /ritzau/ ",
        "metadata": {
            "source": "https://www.berlingske.dk/business/selskab-bag-kviklaan-faar-boede-paa-en-million-for-vildledning",
            "image_url": "https://berlingske.bmcdn.dk/media/cache/resolve/image_x_large_vertical/image/169/1694453/24473794-asdf.jpg",
            "publication_time": "Fredag d. 07. juli 2023, kl. 11.27",
            "author": null,
            "related_links": [],
            "attachments": []
        }
    }
}