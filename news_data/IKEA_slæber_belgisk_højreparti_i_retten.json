{
    "version": "1.0",
    "document": {
        "id": "https://www_berlingske_dk/virksomheder/ikea-slaeber-belgisk-hoejreparti-i-retten",
        "title": "IKEA slæber belgisk højreparti i retten",
        "content": "Den svenske møbelgigant IKEA vil ikke sættes i forbindelse med et ultranationalistisk parti i Belgien og har derfor stævnet partiet. Det er partiet Vlaams Belang på den yderste belgiske højrefløj, som nu bliver slæbt i retten,skriver Svenska Dagbladet. Partiet, som kæmper for et selvstændigt Flandern, præsenterede tidligere på ugen en anti-indvandringskampagne under sloganet »Immigratie Kan Echt Anders« (Indvandring kan virkelig se anderledes ud), forkortet IKEA, og derfor præsenteret som partiets »IKEA-plan« i et design, hvor møbelkædens farver – gul og blå – også bliver anvendt. Ifølge Vlaams Belang er kampagnen med den svenske viking, der lægger armen om en mand med et flamsk flag, inspireret af den nye svenske regerings indvandringspolitik. IKEA har straks bedt partiet om at holde op med at bruge kampagnematerialet med »byggesættet« med de 15 »IKEA«-punkter og har indgivet stævning for overtrædelse af varemærkeloven. »Vi er oprørte over, at retten tilvores varemærke og vores forretningsidentiteter blevet krænket. Vi forsøger at være politisk neutrale og ønsker ikke, at vores varemærke anvendes for at antyde, at vi skulle støtte visse hensigter, når vi ikke gør det,« siger en repræsentant for IKEA til belgiske medier. Vlaams Belang er en fortsættelse af partiet Vlaams Blok, som i 2004 blev forbudt på grund af sine racistiske holdninger.",
        "metadata": {
            "source": "https://www.berlingske.dk/virksomheder/ikea-slaeber-belgisk-hoejreparti-i-retten",
            "image_url": "https://berlingske.bmcdn.dk/media/cache/resolve/image_x_large/image/161/1616614/24265512-pix-ikea.jpg",
            "publication_time": "Torsdag d. 17. november 2022, kl. 07.25",
            "author": "Thomas Breinstrup",
            "related_links": [],
            "attachments": []
        }
    }
}