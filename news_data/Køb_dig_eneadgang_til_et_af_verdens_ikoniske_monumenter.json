{
    "version": "1.0",
    "document": {
        "id": "https://www_berlingske_dk/virksomheder/koeb-dig-eneadgang-til-et-af-verdens-ikoniske-monumenter",
        "title": "Køb dig eneadgang til et af verdens ikoniske monumenter",
        "content": "Et af verdens mest besøgte antikke monumenter kan nu blive dit for en stund – hvis du vil betale prisen. Akropolis, som er blevet vartegn for den græske hovedstad, Athen, tilbyder nemlig nu, at man kan besøge turistmagneten helt alene og dermed slippe for, at der konstant står en turist i vejen, når man vil sikre sig det bedste billede afde hæderkronede bygninger som Parthenon-templet, der knejser på bakketoppen. Prisen for en enestående oplevelse uden for almindelig åbningstid bliver 5.000 euro (37.900 kroner). Der blev tirsdag åbnet for, at man kan bestille billetter. Der åbnes for ekstraordinær adgang klokken syv, eller man kan bestille til om aftenen efter klokken 20. Det gælder på tirsdage, fredage og lørdage. Fire grupper på højst fem personer hver vil kunne få adgang, og man kan få en personlig guide med sig, hvis man ønsker det. Det første enebesøg fandt sted allerede lørdag, efter at der var blevet lukket for den almindelige adgang. Det var et russisk par med egen guide, som kiggede sig omkring på klippetoppen. Akropolis er med på UNESCOs verdensarvsliste. Den rummer uvurderlige steder og monumenter i verden, som der skal passes ekstra godt på, så de bevares for eftertiden. Almindeligvis koster det 20-30 euro (150-220 kroner) at købe en adgangsbillet til Akropolis, som blev opført i det femte århundrede. Den almindelige åbningstid er fra klokken 8 til 20. I 2023 besøgte fire millioner mennesker Akropolis, hvilket var en ny rekord og 31 procent flere end året før. Den voldsomme tilstrømning fikde græske myndighedertil at indføre tidsbestemte besøg, sådan som det kendes fra mange andre seværdigheder og museer. ",
        "metadata": {
            "source": "https://www.berlingske.dk/virksomheder/koeb-dig-eneadgang-til-et-af-verdens-ikoniske-monumenter",
            "image_url": "https://berlingske.bmcdn.dk/media/cache/resolve/image_x_large/image/181/1812893/24742793-akropolis-er-en-af-verdens-helt-store-turistmagnet.jpg",
            "publication_time": "Onsdag d. 03. juli 2024, kl. 18.22",
            "author": "Thomas Breinstrup",
            "related_links": [],
            "attachments": []
        }
    }
}