{
    "version": "1.0",
    "document": {
        "id": "https://www_berlingske_dk/karriere/magtfulde-kvinder-moedes-om-magt",
        "title": "Magtfulde kvinder mødes om magt",
        "content": "Da en mail for et par måneder siden tikkede ind med en invitation til et arrangement forbeholdt kvinder, reagerede en af mine kvindelige kolleger: »Hvorfor skal det kun være for kvinder?« spurgte hun tydeligt irriteret. Invitationen kom fra en af Europas største kapitalforvaltere, Aberdeen Asset Management. Selskabets investeringsdirektør, Anne Richards, stiftede i 2011 det internationale netværk Backroom 2 Boardroom, som afholder arrangementer for erhvervskvinder i hele verden. For første gang afholder netværket et arrangement i Danmark, hvor Aberdeen Asset Management har en del aktiviteter.  Jeg sender min kollegas spørgsmål direkte videre til den ansvarlige for arrangementet i København: Hvorfor er arrangementet kun for kvinder? »Det har vi valgt, fordi hovedmissionen er at dele erfaringer kvinder imellem, at dræbe nogle myter og diskutere konkrete strategier i forhold til, hvordan kvinder kan gøre tingene anderledes,« forklarer Eva Riedel, Head of Communication and Marketing i Aberdeen Asset Management. Hun tilføjer, at det med det emne ikke er »relevant at have mænd med.«Hvorfor ikke? »Det er kvindernes adfærd, der bliver adresseret her. Vi taler om, hvad kvinder kan gøre anderledes. Det her er i virkeligheden et opråb til kvinder om, at de skal tage ansvar for deres egen situation,« siger hun og fortsætter: »Dernæst skal vi anspore selskaberne til at skabe et miljø, hvor begge køns evner bruges bedst muligt.« Ifølge Eva Riedel florerer der stadig en mandsdomineret stemning på kontorerne i Aberdeen Asset Management, og den vil både hun, Anne Richards og mange mænd gerne til livs, lyder det. »Halvdelen af de mænd, vi har her, har det bedst med, at kvinder er sekretærer eller assistenter. Men det viser sig bare, at når vi arbejder i blandede teams, performer vi bedre,« siger Eva Riedel.  Ud over Anne Richards selv består rækken af oplægsholdere blandt andre af amerikaneren Buffy Wicks, politisk strateg og ekspert i præsidentkampagner, og Lynn Roseberry, lektor på CBS, hvor hun er tilknyttet afdelingen for ledelse, politik og filosofi. Lynn Roseberry erkender det paradoksale i, at erhvervskvinder mødes i netværk kun for kvinder. »Det hænger sammen med, at kvinder, der arbejder i mandsdominerede miljøer, ofte føler sig socialt marginaliseret. Det er selvfølgelig et problem for kvinder, hvis de udelukkende indgår i netværk med hinanden og ikke med de mere indflydelsesrige mænd,« siger Roseberry, som er medforfatter til bogen Bridging the Gender Gap udgivet på Oxford University Press. Lynn Roseberry mener, der stadig er grund til at adressere ubalancen mellem mænd og kvinder i erhvervslivets øverste ledelseslag. »Mænd har ikke monopol på at være gode ledere. Både mænd og kvinder har de nødvendige evner, så det er i virkeligheden et spørgsmål om, hvorvidt vi udnytter talentmassen bedst muligt,« siger hun.  Ifølge Eva Riedel fra Aberdeen Asset Management er der i finansverdenen generelt delte meninger om Anne Richards initiativ til kvindenetværket. »Alle kvinder lyser op og er glade for, hun tager sig tid til det. Men der er også mænd, der ryster på hovedet og mener, at det er unødvendigt og spild af tid,« siger Eva Riedel. Det har ikke været muligt at få en kommentar fra Anne Richards, inden hun lander i København i dag, mandag. ",
        "metadata": {
            "source": "https://www.berlingske.dk/karriere/magtfulde-kvinder-moedes-om-magt",
            "image_url": "https://berlingske.bmcdn.dk/media/cache/resolve/image_x_large/image/19/199596/8363649-28buspix-anne_richardsjpg.jpeg",
            "publication_time": "Mandag d. 02. marts 2015, kl. 13.40",
            "author": null,
            "related_links": [],
            "attachments": []
        }
    }
}