{
    "version": "1.0",
    "document": {
        "id": "https://www_berlingske_dk/kommentatorer/laenge-leve-landsholdsfodbold",
        "title": "Længe leve landsholdsfodbold!",
        "content": "For netop landsholdsfodbolden minder os om fodboldens oprindelige udgangspunkt: en gruppe spillere fra et bestemt område, og som til daglig ikke har ret meget med hinanden at gøre, mødes midlertidigt, forbereder sig efter bedste evne, og går så ud og præsterer så godt, som de kan. Der er ganske vist meget langt fra de amatører, som i sin tid stiftede de første fodboldklubber, til de topprofessionelle landshold, som de næste uger skal dyste om europamesterskabet. Og det er meget længe siden, at transportmulighederne var så begrænsede, at fodboldspillere stort set udelukkende spillede i klubber i de områder, hvor de boede. Gode fodboldspillere har i mange år spillet i forskellige klubber både i deres hjemland og i udlandet. Og et par gode udenlandske spillere eller tre var indtil for 15-20 år siden et kærkomment og forfriskende krydderi på professionelle klubhold, der derudover bestod af nationale spillere. Men med de store penges indtog har international klubfodbold på topplan i løbet af det seneste par årtier ændret sig fundamentalt. Fodbold er blevet en kæmpeforretning, hvor de største europæiske klubber omsætter for i omegnen af 1 mia. danske kroner om året. Samtidig er begrænsningerne for, hvor mange udenlandske spillere en klub må have, stort set blevet fjernet. Det betyder, at verdens bedste spillere nu er samlet i de økonomisk stærkeste topklubber. Spillertruppene i topklubberne er blevet mere og mere internationale, og topklubbernes lokale og nationale tilknytning er dermed blevet dramatisk reduceret. Engelske Arsenal og Chelsea har i deres hjemlige liga stillet op til kampe uden en eneste englænder på holdet. Da portugisiske Benfica i marts i år spillede en Champions League-match mod Chelsea, var der ingen portugisere i start-­elveren. Mens de store internationale fodboldklubber således mere og mere mister forbindelsen til deres lokale og nationale rødder, så ligger det i selve landsholdsfodboldens natur netop at opretholde forbindelsen til disse rødder. Ikke mindst derfor skal det blive en fornøjelse at følge europamesterskabet. Det skal blive en fornøjelse at se en international top-turnering med mandskaber, som ikke er sat sammen ud fra økonomisk formåen, men som derimod består af nationernes bedste spillere, som i et midlertidigt set-up må forsøge at få det bedste ud af det. Ikke for pengenes skyld, men for holdets skyld og for deres hjemstavns skyld. Og som dermed vil minde os om, hvad der var udgangspunktet og den grundlæggende idé, da verdens smukkeste spil blev skabt. HEJA, DANMARK!",
        "metadata": {
            "source": "https://www.berlingske.dk/kommentatorer/laenge-leve-landsholdsfodbold",
            "image_url": "https://berlingske.bmcdn.dk/media/cache/resolve/image_x_large/image/65/657501/5241374-michael-leif-larsen.jpg",
            "publication_time": "Fredag d. 08. juni 2012, kl. 22.30",
            "author": null,
            "related_links": [],
            "attachments": []
        }
    }
}