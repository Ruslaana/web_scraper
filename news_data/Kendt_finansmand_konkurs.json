{
    "version": "1.0",
    "document": {
        "id": "https://www_berlingske_dk/virksomheder/kendt-finansmand-konkurs",
        "title": "Kendt finansmand konkurs",
        "content": "Per Siesbye er bl.a. kendt for at være manden, der skulle redde Amagerbanken ved at skaffe friske kapitalindskud. I den forbindelse fik han overtalt den farverige rigmand Karsten Ree til at investere i den nødstedte bank – en forretning der senere kom til at koste Ree et trecifret millionbeløb. Konkursbegæringen mod Siesbye blev indleveret i maj, men det er altså først nu, at retten har truffet en beslutning. Og den har Siesbye angiveligt allerede kæret til Landsretten.   Bankernes mellemvære med finansmanden skyldes en række lån, som Siesbyes ejendomsselskab har optaget, og som han personligt har kautioneret for. I den forbindelse har Per Siesbyes advokat argumenteret, at der lå en aftale mellem bankerne og Siesbye om, at de ikke ville begære ham konkurs. Det valgte retten tilsyneladende at ignorere. ”Jeg er selvfølgelig ked af det. Jeg har ikke prøvet at være personlig konkurs før. Men jeg vil sige, at når man er i den finansielle branche, og ens aktiver bliver mindre værd, så er det en reel risiko, man løber,” siger Per Siesbye ifølge Børsen. Finansmanden er også kendt som tidligere formand for den familiefond, som den bedrageridømte rigmand Klaus Riskær stod bag. I 2003 blev Siesbye afsat som formand, efter at Erhvervs- og Selskabsstyrelsen vurderede, at Fondsloven var blevet overtrådt.",
        "metadata": {
            "source": "https://www.berlingske.dk/virksomheder/kendt-finansmand-konkurs",
            "image_url": "https://berlingske.bmcdn.dk/media/cache/resolve/image_x_large_vertical/image/40/409501/4549410-pix-siesbye.jpg",
            "publication_time": "Onsdag d. 28. september 2011, kl. 07.40",
            "author": "Nikolai Steensgaard",
            "related_links": [],
            "attachments": []
        }
    }
}