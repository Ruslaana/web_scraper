{
    "version": "1.0",
    "document": {
        "id": "https://www_berlingske_dk/ledere/berlingske-mener-marie-bjerre-har-en-stor-opgave-foran-sig-hun-skal-goere",
        "title": "Berlingske mener: Marie Bjerre har en stor opgave foran sig: Hun skal gøre Europa-ministeriet uundværligt",
        "content": "Da EU-landenes europaministre sidste år mødtes for at drøfte en mulig udvidelse af EU med lande som Ukraine, Moldova og Albanien, var Danmark kun repræsenteret af en embedsmand. Vi havde nemlig ingen minister at stille med, og dermed kunne der ikke lægges så meget vægt bag de danske holdninger. Det sagde Venstres EP-medlem Morten Løkkegaard dengangi et interview her i avisen, hvor han opfordrede til at oprette et permanent dansk Europa-ministerium. Med torsdagens regeringsrokade er det så sket:Marie Bjerre, tidligere ligestillings- og digitaliseringsminister også for Venstre, er ny europaminister. Hun skal efter planen sidde hele regeringens tid ud, og ikke blot indtil det danske EU-formandskab er afviklet med udgangen af 2025. Selvom der bestemt ikke er nogen grund til at klappe ad den danmarksrekord, som statsminister Mette Frederiksen har slået ved at udnævne hele 25 ministre, er det faktisk værd at glæde sig over, at vi har fået en europaminister. Især er det glædeligt, at posten gøres permanent – uagtet at der jo ikke er lang tid fra formandskabets afslutning til regeringsperiodens udløb. Vi har tidligere haft europaministre, men de har aldrig overlevet særligt længe. I 2001 blev Venstres Bertel Haarder europaminister i forbindelse med et dansk EU-formandskab, og ti år efter var det den socialdemokratiske Nicolai Wammen, som fik samme opgave. Tidligere statsminister Helle Thorning-Schmidt valgte dog at beholde ministeriet også efter det danske formandskab og gav det senere til partifællen Nick Hækkerup, som dog kun sad på posten i seks måneder, før Thorning fortrød:Porteføljen var simpelthen for tynd, var vurderingen. Der kan let ske det samme denne gang. Europaministeren skal have til huse på Asiatisk Plads sammen med udenrigsminister Lars Løkke Rasmussen (M), og Marie Bjerre skal dermed betjenes af Udenrigsministeriet. Hun står altså i skyggen af en minister, som ikke bare er partiformand – han er velsagtens landets stærkeste politiker næst efter statsministeren. Europaministeren skal både forberede Danmarks formandskab og samtidig opbygge et helt nyt ressortområde på en så meningsfuld måde, at den næste regering ikke kan undvære det. Det kræver, at der bliver lagtflere ansvarsområder ind i ministeriet, end der har været de forrige gange. Det er en svær og kompleks opgave. Men det er også en vigtig opgave, for europapolitikken får ikke den opmærksomhed, som den fortjener, når den ikke ligger i et selvstændigt ministerium. Først og fremmest betyder det europæiske samarbejde stadig mere for Danmark i en tid, hvor krigen er nærværende, hvor vestlige værdier er i defensiven, og hvor Europa i højere grad må stå på egne ben. Vi skal påvirke EUs udvikling så meget, som vi overhovedet kan. Det gælder hele vejen rundt, men særligt med tanke på krigen i Ukraine, sikkerhed, migration, EU-udvidelse, klimaforandringer og ny teknologi. Selvom ministrene naturligvis varetager danske interesser inden for hvert deres område, er det stadig svært for en udenrigsminister at gabe over alt det resterende. Man kan i sagens natur ikke være i Bruxelles og Washington samtidig. »Jeg er en drøm af en nabo,«sagde Løkke til Bjerre under ministeroverdragelsen med henvisning til, at han »aldrig er hjemme«. Selvom den nye europaministers opgaver også kræver mange rejser, må hun ikke svigte sin hjemlige kerneopgave: at lade sit ministerium slå rødder i dansk politik. AMALIE LYHNE ",
        "metadata": {
            "source": "https://www.berlingske.dk/ledere/berlingske-mener-marie-bjerre-har-en-stor-opgave-foran-sig-hun-skal-goere",
            "image_url": "https://berlingske.bmcdn.dk/media/cache/resolve/image_x_large/image/183/1831304/24782857-europaminister-marie-bjerre-under-ministeroverdrag.jpg",
            "publication_time": "Søndag d. 01. september 2024, kl. 18.09",
            "author": null,
            "related_links": [],
            "attachments": []
        }
    }
}