{
    "version": "1.0",
    "document": {
        "id": "https://www_berlingske_dk/internationalt/aegtepar-vinder-million-gevinst-to-gange-paa-blot-to-aar",
        "title": "Ægtepar vinder million-gevinst to gange på blot to år",
        "content": "Nogle mennesker er bare heldigere end andre. Det er David og Kathleen Long fra Scunthorpe i hvert fald et bevis på. Det britiske ægtepar var så heldige at vinde en lottogevinst på en million pund i 2013, hvilket svarer til ti millioner kroner. Selvom det er mange penge, fortsatte parret dog med at spille lotto, og i sidste uge skete det igen: David og Kathleen Long vandt endnu engang ti millioner kroner i det samme lotteri.  Det skriver the Guardian. »Jeg vidste bare, at det ville blive min tur igen,« siger David Long til avisen, hvor han fortæller om parrets vanvittige held. En talsmand fra lotteriet kalder det for en »ekstraordinær situation«, mens Long-parret selv angiver, at de altid har troet på, at de ville vinde igen. »Jeg vidste altid, at jeg ville vinde, selv den første gang. Jeg havde bare en følelse af, at det ville blive mig,« siger David Long, der er en pensioneret lastbilchauffør.  »Forrige gang vidste jeg, at jeg havde en god chance, fordi der var 100 præmier på en million pund. I fredags gik jeg forbi den lokale butik og så, at der var ti million-præmier og en lækker bil, og så tænkte jeg 'det kan jeg da godt prøve.' Så jeg købte fem rækker med mine sædvanlige tal,« tilføjer han. Selvom David Long var sikker på, at han ville vinde lottogevinsten igen, har det taget ham længere tid at forstå det anden gang, forklarer han.  »Alt har bare været tåget siden,« siger den heldige lottomillionær. Det er dog ikke kun David og Kathleen Long, der har været heldige. En ukendt person vandt 53 millioner pund, det vil sige 544 millioner kroner, ved den enorme Euromillions-lodtrækning, men har endnu ikke meldt sig på banen til at kræve sine penge. ",
        "metadata": {
            "source": "https://www.berlingske.dk/internationalt/aegtepar-vinder-million-gevinst-to-gange-paa-blot-to-aar",
            "image_url": "https://berlingske.bmcdn.dk/media/cache/resolve/image_x_large/image/36/364589/8503644-david-og-kathleen-long.jpg",
            "publication_time": "Fredag d. 03. april 2015, kl. 15.56",
            "author": "Sultan Sahin",
            "related_links": [],
            "attachments": []
        }
    }
}