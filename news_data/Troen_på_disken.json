{
    "version": "1.0",
    "document": {
        "id": "https://www_berlingske_dk/kommentatorer/troen-paa-disken",
        "title": "Troen på disken",
        "content": "Her mener man, at kirken skal stille tydeligere krav om tro til folk, hvis de vil benytte kirken. Skal man have et bryllup eller en barnedåb, må man først igennem et antal samtaler med præsten og deltage i kurser. Når Højlund er så langt fremme i Jesus-sandalen er det, fordi en Gallup-rundspørge, Berlingske har fået foretaget, viser, at 42 procent af de adspurgte har i kirken bekendt sig til den kristne tro, uden at de tror på Gud. »Hykleriske« er de 42 procent, mener den kirkelige højrefløj. Helt forudsigeligt. For Luthersk Mission er det tætteste, vi kommer på kristen fundamentalisme. Din tro er ikke kun noget, Gud ser på. Gud er så heldig, at han har Højlund og co. til at hjælpe sig med at sortere i vores tro. Der var en mor, som for nogle år siden kom til mig, i den største sorg af alle, hende vil Højlund kunne tildele en hykler-pris. Moren var helt desperat for at få en begravelseshandling i kirken, selvom sønnen ikke var døbt. Som tyveårig var han død fra den ene dag til den anden. Ville jeg begrave ham? Hverken hun eller sønnen havde troet på Gud, men nu var hun fortvivlet opsat på at sikre sønnen mod Guds vrede. Troede jeg, at Gud ville have med ham at gøre, selvom han ikke var blevet døbt? Jeg svarede, at det er fuldstændig ligegyldigt, hvad jeg tror. Eller hvad hendes søn troede. At Gud har taget imod hendes søn står og falder ikke med, om vi tror. Gud findes og lyser i dødens mørke, hvad enten vi tror, tvivler eller vender ryggen til. Det var, hvad Martin Luther kom frem til i sin munkecelle, da han lå og vred sig, fordi han var bange for, at han ikke troede nok, og derfor ikke var god nok i Guds øjne. På Luthers tid var det vigtigt med gerninger (og med penge til kirken) at gøre sig fortjent til Guds lys, men Luther skar igennem og sagde, at det er ved troen alene, at vi er kristne. Dermed mente han netop ikke tro som en gerning, en præstation - eller følelse. Tro er for Luther ubekymrethed. Troende er du, når du glad og tillidsfuldt kan møde andre, fordi din angst for døden ikke får dig til at krumme dig sammen om dig selv. Den mor, der så gerne ville have begravet sin søn i kirken, selvom hverken hun eller sønnen havde troet på Gud, skulle jeg have sendt hende på et Højlund-kursus først? Hendes uro for sønnens skæbne i døden kan man ikke kalde tro i den lutherske ubekymrede forstand. Ulykkeligt for hende i hendes sorg, men heldigvis fuldstændig uvæsentligt i forhold til Gud. Hvis kristendommen stod og faldt med, hvad vi kan finde ud af at tro på, ville forkyndelsen af Guds ubetingede kærlighed for længst være glemt, og Højlunds krav om dit og dat sat i stedet. Utøya-tragedien har et-årsdag i morgen. Mon ikke størstedelen af de døde norske unge har stået til dåb og konfirmation og bekendt deres tro, uden rigtig at kunne tro. Det gør dem ikke til hyklere. Det gør dem til mennesker af kød og blod, som evangelierne forkynder, at Gud i døden lægger sine arme om endnu inden, at de kan nå at undskylde, at de ikke troede på ham.",
        "metadata": {
            "source": "https://www.berlingske.dk/kommentatorer/troen-paa-disken",
            "image_url": "https://berlingske.bmcdn.dk/media/cache/resolve/image_x_large/image/24/247711/5286577-kathrine-liller-sogneprst-phd.jpg",
            "publication_time": "Fredag d. 20. juli 2012, kl. 22.30",
            "author": null,
            "related_links": [],
            "attachments": []
        }
    }
}