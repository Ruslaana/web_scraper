{
    "version": "1.0",
    "document": {
        "id": "https://www_berlingske_dk/boganmeldelser/prut-og-kugler",
        "title": "Prut og kugler",
        "content": "Han kendes ellers som satirisk tegner med en levende, ultravibrerende og nervøs streg i blade, aviser og billedbøger, bl.a. til Kim Fupz Aakesons »Fandens far!« fra 1998, fulgt op af en række andre bl.a. Jens Vilstrups »Duen Diderik - i dronningens tjeneste«, en billedbog, der modtog Orlaprisen i 2007. Kort sagt er han en sjov og solid illustrator. Hans debut som forfatter følger det satiriske i stregen op med en gang tjuhejsa-agtige drengerøvshistorier om drengen Uffe, der diverteres om aftnerne af Billy Bobs fortællinger om Donna Nutella, MacMuggen, Lille Rygende Fis og flere farverige personer fra det vilde vesten. Overdrivelser i løgnhalsklassen og grovkornet lavkomik er handlingens drev. Ret så traditionelt, men historierne giver også et godt grin, så det bliver spændende at se, hvad Riis kan mere - sprogligt set. Tegner og forfatter: Claus Riis. Titel: »Lille rygende fis  røverhistorier fra det vilde vesten«. Sider: 118. Pris: 150 kr. Forlag: Politikens Forlag.",
        "metadata": {
            "source": "https://www.berlingske.dk/boganmeldelser/prut-og-kugler",
            "image_url": "https://berlingske.bmcdn.dk/media/cache/resolve/image_x_large_vertical/image/69/693111/4721803-prut-og-kugler--.jpg",
            "publication_time": "Torsdag d. 08. december 2011, kl. 22.30",
            "author": null,
            "related_links": [],
            "attachments": []
        }
    }
}