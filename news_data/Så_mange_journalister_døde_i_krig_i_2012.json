{
    "version": "1.0",
    "document": {
        "id": "https://www_berlingske_dk/internationalt/saa-mange-journalister-doede-i-krig-i-2012",
        "title": "Så mange journalister døde i krig i 2012",
        "content": "I 2011 var tallet 107. I 2012 var tallet steget til 121. Antallet af journalister og mediearbejdere, der blev dræbt under udførelse af deres arbejde i verdens brændpunkter sidste år var så højt, at det internationale journalistforbund, IFJ, nu anklager FN og de enkelte regeringer for »systematisk at forfejle deres internationale forpligtigelse til at beskytte og forsvare journalisterne basale ret til liv,« som det hedder i en udtalelse fra IFJ. »Antallet af dræbte i 2012 er endnu en anklage mod de regeringer, der med tomme ord lover at beskytte journalister, men igen og igen fejler når det kommer til at stoppe myrderierne,« siger præsident i IFJ, Jim Boumelha, i en pressemeddelelse. Syrien og Somalia topper listenI Syrien hvor den næsten to år lange borgerkrig mellem oprørsstyrker og præsident Bashar al-Assad har kostet omkring 45.000 mennesker livet blev 35 journalister og andre mediearbejdere dræbt i 2012. Nummer to på listen er Somalia, hvor 18 journalister døde under udførelse af deres arbejde i 2012. Herefter følger Mexico og Pakistan med 10 journalister hver og Irak og Filippinerne med fem journalister hver.  Ifølge IFJ, der repræsenterer mere end 600.000 journalister i 134 lande, er mange af drabene begået bevidst for at bringe journalisterne til tavshed. FN barsler i løbet af i år med en ny plan til bedre beskyttelse af journalister. Planen indeholder blandt andet hjælp til lande, så de kan lave love til beskyttelse af ytringsfriheden, oplysninger om journalisters rettigheder og praktisk hjælp til, hvordan regeringer kan sørge for at beskytte den enkelte journalist. »Nu sætter vi os ned og kigger FNs plan igennem. Situationen er så desperat, at manglende handling ikke længere er en mulighed,« siger IFJs generalsekretær, Beth Costa.",
        "metadata": {
            "source": "https://www.berlingske.dk/internationalt/saa-mange-journalister-doede-i-krig-i-2012",
            "image_url": "https://berlingske.bmcdn.dk/media/cache/resolve/image_x_large/image/57/579855/5999964-libya-turkeyjournalists.jpg",
            "publication_time": "Onsdag d. 09. januar 2013, kl. 14.01",
            "author": "Lars Rix",
            "related_links": [],
            "attachments": []
        }
    }
}