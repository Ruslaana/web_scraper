{
    "version": "1.0",
    "document": {
        "id": "https://www_berlingske_dk/business/kriseramte-brasilianske-byer-aflyser-karneval",
        "title": "Kriseramte brasilianske byer aflyser karneval",
        "content": "Brasilien befinder sig i en dyb recession med høj arbejdsløshed og stigende inflation, mens præsident Dilma Rouseff fortsat er involveret i en af de største brasilianske korruptionsskandaler nogensinde. Derfor er festhumøret heller ikke i top i det samba- og fodboldelskende land, hvor flere byer har valgt at droppe den årlige fest. Det skriverFinancial Times.  Det gælder blandt andet for byen Campinas, hvor et markant fald i skatteindtægter fra nødlidende lokale virksomheder betyder, at dette års karneval må viskes ud af budgettet. Festen ville have kostet omkring 1,3 mio. real, svarende til 2,21 mio. kr. »Det er de ikke-basale ydelser, der først står for fald. 2015 var et meget svært år for os, og nu hører vi, at 2016 bliver endnu værre«, siger Gabriel Rapassi, der er kulturborgmester i Campinas, til Financial Times.  Også i Porto Ferreira er festen aflyst for første gang nogensinde. Det skyldes ifølge byens borgmester, at man sparer penge til at købe en ny ambulance til 120.000 real eller 204.460 kr.",
        "metadata": {
            "source": "https://www.berlingske.dk/business/kriseramte-brasilianske-byer-aflyser-karneval",
            "image_url": "https://berlingske.bmcdn.dk/media/cache/resolve/image_x_large/image/7/75025/11975999-brasilienkarneval.jpg",
            "publication_time": "Tirsdag d. 12. januar 2016, kl. 08.28",
            "author": null,
            "related_links": [],
            "attachments": []
        }
    }
}