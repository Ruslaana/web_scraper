{
    "version": "1.0",
    "document": {
        "id": "https://www_berlingske_dk/hovedstaden/regeringen-laegger-an-til-ny-motorvej-i-hovedstadsomraadet",
        "title": "Regeringen lægger an til ny motorvej i hovedstadsområdet",
        "content": "På en typisk hverdagsmorgen triller bilerne langsomt af sted eller holder i tomgang på asfalt, hvor det ellers er tilladt at køre op til 130 kilometer i timen på de motorveje,der går til og fra København. Og bilerne kommer kun til at holde tættere frem mod 2030. Derfor lægger regeringen nu an til en ny motorvej på Sjælland. Sammen med en række kommuner i hovedstadsområdet vil regeringen sætte gang i forundersøgelsen af en motorvej, der skal løbe fra Køge til Frederikssundmotorvejen. Det er en del af den strækning, som også kendes som Ring 5. »Der er ingen steder i landet, hvor myldretiden har så stor en udstrækning og rammer så mange mennesker, som i og omkring København. Der er Ring 5 en helt nødvendig forudsætning for at øge den ringkapacitet, der er rundt om København,« siger transport-, bygge- og boligminister Ole Birk Olesen (LA). I Transportministeriet forventer man, at resultaterne ligger klar om to år. Herefter vil man tage stilling til, om man vil gå videre med en VVM-undersøgelse, og først derefter vil man så kunne beslutte, om byggeriet skal sættes i gang. Derfor skal man da også sætte det lange lys på for at kunne se en farbar motorvej. Ole Birk Olesen understreger dog, at regeringen sætter gang i forundersøgelsen, fordi den tror på projektet. »Som det ser ud nu, ønsker vi byggeriet, og derfor igangsætter vi forundersøgelsen. Men vi bliver klogere på det, når forundersøgelsen ligger klar,« siger ministeren. Det nye initiativer en del af det hovedstadsudspil, som regeringen barsler med her i begyndelsen af 2019. Et udspil, der skal komme med bud på, hvordan hovedstadsområdet skal rumme de op mod 200.000 borgere, som ifølge fremskrivninger vil søge denne vej frem mod 2030. I løbet af foråret forventes det også, at regeringen vil fremlægge en stor og langsigtet plan for det trafikale område i hele Danmark. Forundersøgelsen kommer til at koste 12 millioner kroner. Af dem betaler staten 60 procent, mens kommunerne bag projektet tager sig af resten af regningen. Høje-Taastrup Kommune er en af de kommuner, der sammen med regeringen står bag forundersøgelsen, ogher glæder borgmester Michael Ziegler (K) sig. »Det er vi utrolig glade for. Vi har kæmpet for det i flere år. Det har stor betydning for os, og det har også stor betydning for hovedstadsområdet, for der er jo allerede fyldt op på de store ringveje rundt om hovedstaden,« siger han og slår kort efter koldt vand i blodet: »Der er jo ikke nogen garanti for, at en forundersøgelse også betyder, at der bliver sat penge af til etablering på finansloven.« De øvrige kommuner bag forundersøgelsen er Ishøj, Ballerup, Køge, og Vallensbæk kommuner, ligesom også Region Hovedstaden er med. Ideen om en motorvej på strækningen er langt fra ny, idet den har været debatteret siden 1970erne. I 1982 reserverede politikerne arealer i et cirka 60 kilometer langt og nogle steder op til en kilometer bredt bånd fra Køge til syd for Helsingør med henblik på etablering af en motorvej. I de nordsjællandske kommuner har der været megen modstand mod en ny motorvej, der skærer igennem kommunerne. Derfor er strækningen fra Frederikssundmotorvejen til Helsingør heller ikke en del af regeringens planlagte forundersøgelse. »Vi har ikke lyst til at trække et infrastrukturprojekt ned over hovedet på de nordsjællandske kommuner,« understreger Ole Birk Olesen. Han oplyser, at man også sætter gang i en undersøgelse af, om man kan mindske det reserverede areal i de nordsjællandske kommuner. Reservationen af arealerne betyder, at de ikke kan benyttes til eksempelvis byfornyelse, hvilket har vakt utilfredshed i de nordsjællandske kommuner. Denne del af undersøgelsen kommer til at koste seks millioner kroner og bliver fuldt finansieret af staten. Helt ophæve arealreservationerne vil regeringen dog ikke. »Vi har stadig en forventning om, at motorvejen vil blive nødvendig, når trængslen er tilstrækkeligt stor på de nordlige ringforbindelser, og vi har svært ved at se anden mulighed, end at det sker igennem Ring 5,« fastslår Ole Birk Olesen. Ring 5 løber igennem Egedal Kommune. Her ligger en bid af den sydlige strækning, hvor man nu vil undersøge muligheden for at bygge en motorvej, men også en bid af den nordlige strækning, hvor man vil undersøge muligheden for at indsnævre arealet. Borgmester i Egedal Kommune Karsten Søndergaard (V) ser frem til forundersøgelsen, men mener også, at etableringen forudsætter, at en anden vej bygges først. »Det er vigtigt at pointere, at Ring 5 Syd skal komme først, når man har fået udvidet motorvejen til Frederikssund. Det vil også være naturligt, for der har man har jo allerede lavet anlægsloven,« siger han. På den nordlige del mener han til gengæld ikke, at det er tilstrækkeligt at kigge på en indsnævring. Her burde man ifølge borgmesteren helt droppe reservationen af arealer – dels fordi der findes bedre alternativer, dels fordi det vil skade omgivelserne. »Den vil være til gene for en masse borgere hos os og i en række andre kommuner,« siger Karsten Søndergaard. Borgmester i Egedal Kommune Karsten Søndergaard er positiv over regeringens planer om at sætte gang i en forundersøgelse af en ny motorvej. Men inden man bygger den nye, vil han have Frederikssundmotorvejen færdig først.Fold sammenLæs mereFoto: Anne Bæk. Vejdirektoratet har i flere omgange analyseret effekterne af at etablere motorvejen på Ring 5-strækningen, hvor man blandt andet i en rapport fra 2016 har konkluderet, at motorvejen vil » få væsentlige, negative konsekvenser i forhold til miljø og natur i de berørte områder«, men også at der er »tilstrækkeligt trafikalt grundlag« for at etablere motorvejen. I 2013 foretog man en beregning af, hvorvidt det samfundsøkonomisk kan svare sig at bygge motorvejen i den sydlige del af Ring 5 fra Køge til Frederikssundmotorvejen. Her sætter man etableringsomkostninger i forhold til gevinsterne i eksempelvis sparet rejsetid for pendlere, som så giver et tal, man kalder den interne rente. Den rente skal helst ligge over fire procent, før det giver mening at sætte et projekt i gang. Vurderingen lød på, at motorvejen vil give en intern rente på 9 til 11 procent. Etablerer man en ny motorvej fra Køge uden om København er det da også noget, man som bilist vil kunne mærke – i hvert fald for en periode, forklarer Mogens Fosgerau, der er professor i transportøkonomi ved Københavns Universitet. »Trafikken vokser generelt, når man laver en udvidelse, men så går der noget tid, og så er man tilbage på samme rejsetid som før. Det betyder ikke, at det ikke har hjulpet, for det ville have været endnu værre, hvis man ikke havde lavet udvidelsen,« siger Mogens Fosgerau. Han mener endvidere, at det er en god idé, at man nu sætter en forundersøgelse i gang. »En forundersøgelse betyder, at man har et ordentligt og informeret grundlag at tage stilling på, så det ikke kun bliver politikernes mavefornemmelser, der danner grundlag for beslutningerne.« Hos Socialdemokraterne på Christiansborg ser man positivt på den forundersøgelse, som regeringen og kommunerne nu sætter i gang. »Det er en kendt sag, at der er en meget stor interesse, navnlig på den sydlige del, for at få aflastet de eksisterende motorveje, og det er noget, kommunerne har talt engageret om i lang tid, så det er vi umiddelbart positive over for,« siger transportordfører Rasmus Prehn (S).",
        "metadata": {
            "source": "https://www.berlingske.dk/hovedstaden/regeringen-laegger-an-til-ny-motorvej-i-hovedstadsomraadet",
            "image_url": "https://berlingske.bmcdn.dk/media/cache/resolve/image_x_large_vertical/image/110/1107957/22594491-efterrsferien-giver-travlhed-p-vejene.jpg",
            "publication_time": "Søndag d. 20. januar 2019, kl. 06.15",
            "author": "Jonas Stenbæk Christoffersen",
            "related_links": [],
            "attachments": []
        }
    }
}