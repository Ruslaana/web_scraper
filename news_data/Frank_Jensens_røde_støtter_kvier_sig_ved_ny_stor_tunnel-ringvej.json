{
    "version": "1.0",
    "document": {
        "id": "https://www_berlingske_dk/hovedstaden/frank-jensens-roede-stoetter-kvier-sig-ved-ny-stor-tunnel-ringvej",
        "title": "Frank Jensens røde støtter kvier sig ved ny stor tunnel-ringvej",
        "content": "På Københavns Rådhus er der bred opbakning til nye metrolinjer, mens en tunnel med en østlig ringvej behandles mere stedmoderligt blandt Socialdemokratiets røde støttepartier. Både metro og ringvej er på dagsordenen, efter at forundersøgelser peger på helt konkrete scenarier for, hvordan de historisk store anlægsprojekter kan ende med at se ud. »Vi skal sikre løsninger, så vi ikke transporterer os rundt i byen i bil,« påpeger Enhedslistens gruppeformand, Karina Vestergård Madsen, og bakkes op af SFs sundheds- og omsorgsborgmester, Sisse Marie Welling: »Vi arbejder for færre biler i hele byen og ikke flere.« Torsdag beskrev Berlingske myndighedernes to forundersøgelser, der knytter sig til infrastrukturen til dennye københavnske bydel Lynetteholm. Tre scenarier for en ny metrolinje og ni scenarier for en ny østlig ringvej i en tunnel er blevet præsenteret. Lynetteholm er den store ø, som Københavns Kommune og staten i fællesskab har planer om at etablere i Øresund, og om på sigt ventes at huse 35.000 borgere og lige så mange arbejdspladser. På Københavns Rådhus afventer Enhedslisten yderligere en miljørapport, før partiet vil »låse sig fast på«, hvad der er den bedste løsning. Partiet har dog allerede nu en klar holdning til biler i byen: »Vi ønsker ikke, at der skal være en motorvej rundt om København, og at det er svaret på, hvordan vi løser trængslen i Indre By. Der vil selvfølgelig altid være noget trafik, og det er ikke, fordi vi ikke vil have en vej. Men der er forskel på, om man skal have noget nær en motorvej,« siger Karina Vestergård Madsen med henvisning til planen om en firesporet vej med en hastighedsbegrænsning på 80 km/t. Hos SF er der begejstring for flere af metro-scenarierne: »Og så er det klart, at så ligger der også en plan for en tunnel, og dér bliver det vigtigste for os, at det samlet set giver færre biler i byen,« siger Sisse Marie Welling uden at uddybe, om hun vil kræve nedlagte veje andre steder i byen for at bakke op om ringvejen. Hos De Radikale understreges det ligeledes, at vejarealet over jorden ikke må udvides. »Vi har sagt i mange år, at vi vil have bilerne ned under jorden, så der kommer mere plads i byen til københavnerne,« siger Mette Annelie Rasmussen, gruppeformand for de Radikale. Hos Alternativet er afvisningen af ringvejen mere kontant. »Det er helt udelukket at udbygge til mere biltrafik, når det er den modsatte vej, vi skal gå,« siger Fanny Broholm, gruppeformand for Alternativet, før hun tilføjer: »Men vi ved, at der er et flertal uden om os, så vi må prøve at være pragmatiske.« Hos Venstre er der begejstring over metro og ringvejstunnel. Venstres beskæftigelses- og integrationsborgmester, Cecilia Lonning-Skovgaard, finder det »ekstremt glædeligt«, at prisen for en tunnel til biler kan holdes nede på omkring 20 milliarder kroner, og at den kan realiseres med elementer bygget uden for København, som så kan sejles til hovedstaden og sænkes ned i havet ud for Amagers østkyst. »Det, som vi har kæmpet for i 20 år, ser ud til at kunne realiseres – også billigere end ventet« siger hun.  En »blå linje« M4 fra Orientkaj til Kløverparken, en »lilla linje« M5 fra København H til Østerport og en »orange linje« M5 Vest fra Lynetteholm til Prags Boulevard Øst. Det er de tre linjer, som myndighederne nu har undersøgt nærmere i forbindelse med planerne om at etablere Lynetteholm. Finansieringen af metro og ringvej er dog langtfra på plads. En del står til at skulle finansieres ved salg af byggegrunde. Ien beregning af finansieringsbidragetfra byggeri og udvikling på både Lynetteholm, Refshaleøen, Kløverparken og Quintus finder man mellem 17,4 og 22,9 milliarder kroner. Det efterlader en større milliardregning. Vælges den dyreste metro til 22,8 millliarder kroner sammen med den nedsænkede tunnel til cirka 20 milliarder kroner, så mangler der fortsat omkring 20 milliarder kroner. Her er partierne på rådhuset fra S til V enige om, at staten må til lommerne. De Konservative peger i stedet på muligheden for at sælge endnu flere byggegrunde på Lynetteholmen. Transportminister Benny Engelbrecht (S) afviser i Politiken fredag at gå ind i en finansieringsdiskussion. Han glæder sig over, at forundersøgelserne til metro og ringvej bringer hele projekt Lynetteholm et skridt videre, hvilket også er et skridt i retning af en stormflodssikring af hele København fra nord. På overborgmesterens kontor glæder Frank Jensen (S) sig til udsigten til et udvidet metronetværk og til at kunne lede biler uden om boligkvarterer i centrum af byen. »Det er samtidig vigtigt for mig, at en Østlig Ringvej bliver ledt uden om Amager Fælled og ned langs kysten mod Øresund – og gerne som en sænketunnel. Det vil ikke bare være den billigste løsning, men også det mest skånsomme for både naturen og beboerne på Amager, som vil få mindre støj og gravearbejde,« lyder hans kommentar i en pressemeddelelse. Tidligere fremgik det af artiklen, at De Radikale var begejstrede over både metro og ringvejstunnel., hvilket er rettet.",
        "metadata": {
            "source": "https://www.berlingske.dk/hovedstaden/frank-jensens-roede-stoetter-kvier-sig-ved-ny-stor-tunnel-ringvej",
            "image_url": "https://berlingske.bmcdn.dk/media/cache/resolve/image_x_large/image/132/1325935/23501830-.jpg",
            "publication_time": "Fredag d. 21. august 2020, kl. 18.00",
            "author": "Mathilde Graversen",
            "related_links": [],
            "attachments": []
        }
    }
}