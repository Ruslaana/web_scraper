{
    "version": "1.0",
    "document": {
        "id": "https://www_berlingske_dk/virksomheder/walmart-og-apple-vil-stjaele-e-bogskunder-fra-amazon",
        "title": "Walmart og Apple vil stjæle e-bogskunder fra Amazon",
        "content": "Alle, der elsker e-bøger, går en gylden tid i møde, efter at to at USAs giganter på hver deres front nu kaster sig over markedet for digitale bøger. USAs største detailhandelskæde, Walmart, har indgået aftale med den japanske boggigant Rakuten, der producerer Kobo-e-bogslæserne, om at begynde at sælge e-bøger og lydbøger fra sit netsted senere i år. Det er første gang, at Walmart kaster sig ud i dette område, som internetgiganten Amazon dominerer efter at have siddet solidt på tronen i mange år. Også Apple gør klar til at tage kampen op mod Amazon. Apple arbejder på en ny e-bogslæser til sine iPhone-telefoner og iPad-tavlecomputere og har ansat en tidligere topleder fra Amazon og boghandlerkæden Barnes & Noble til at stå i spidsen for den nye enhed. Walmarts e-bogssatsning kommer ifølge New York Times for at sikre, at Walmart kan tilbyde varer på samtlige hylder, så onlinekunderne ikke begynder også at skulle besøge Amazons netsupermarked for at købe de manglende ting her. Kobo, som er canadisk men blev købt af Rakuten i 2011, er en lille spiller på det amerikanske e-bogsmarked. Her dominerer e-bogslæserne Kindle fra Amazon og Nook fra Barnes & Noble. Walmart sælger trykte bøger i sine mange butikker. Amazon står for omkring 75 procent af det amerikanske e-bogssalg, fordi Amazon satsede hårdt på at få sine Kindle-e-bogslæsere udbredt ved at sælge dem til noget nær - hvis ikke under - produktionsprisen. Enhver Kindle er sat op med direkte forbindelse til Amazons netbutik, så det er let at købe nye bøger, hvilket har sikret Amazon et stort e-bogssalg. Walmarts aftale betyder samtidig, at detailhandelskæden får foden indenfor i Rakutens hjemland, Japan, hvor Rakutens onlinebutik har 93 millioner registrerede brugere. Her vil Walmart nu også kunne sælge sine varer.  Apple er i gang med en redesignet udgave af sin iBook-app, som bruges til e-bøger på iPhones og iPads. Den nye udgave vil være klar i løbet af nogle måneder og bliver enklere at bruge, så man hurtigere finder bøger, som man er i færd med at læse, og så den digitale boghandel bedre ligner den nye App Store, som Apple lancerede sidste år, skriver nyhedsbureauet Bloomberg. Blandt nyskabelserne vil være en sektion med »Læses netop nu« samt et faneblad til lydbøger. Apple kommer dermed tilbage i kampen om e-bogslæserne. De var oprindelig en væsentlig del af Apples strategi, men Apple fik i 2016 en bøde på 450 millioner dollars for at have indgået prisaftaler med de store forlag. Apple sendte i sidste uge opdateringen af mobilstyresystemet iOS ud i en udviklerudgave. Her er iBooks blevet omdøbt til Books. Samtidig blev Kashif Zafar, tidligere direktør i Amazons lydbogsenhed Audible og før da indholdsansvarlig for Barnes & Nobles Nook-division, hyret som ny chef for Apples satsning.  Satsningerne i USA kan muligvis rette op på et faldende e-bogssalg. Fra januar til august 2017 faldt e-bogssalget blandt 1.200 udgivere til 743,5 millioner dollars. Det er ifølge den amerikanske udgiverorganisation, Association of American Publishers, 5,3 procent mindre end i 2016. Ifølge organisationen AuthorEarnings, som overvåger bogsalget for forfattere m.fl., sad Amazon i februar 2017 på 83,3 procent af det amerikanske e-bogsmarked, mens Apple havde 9,0 procent og Barnes & Noble 4,0 procent. Herhjemme har 12,9 procent af danskerne sidste år købt e-bøger, viser tal fra Danske Forlags undersøgelse. 5,5 procent har købt op til to e-bøger, 5,70 procent mellem tre og ni e-bøger og 1,70 procent ti e-bøger eller flere. 86,90 procent har ikke købt e-bøger overhovedet. Ifølge den europæiske udgiverorganisation, Federation of European Publishers, udgjorde e-bøger seks-syv procent af det samlede bogsalg i Europa i 2016. I Danmark udgjorde salget af e-bøger i 2016 sammenlagt 56,5 millioner kroner mod 62,4 millioner i 2015. ",
        "metadata": {
            "source": "https://www.berlingske.dk/virksomheder/walmart-og-apple-vil-stjaele-e-bogskunder-fra-amazon",
            "image_url": "https://berlingske.bmcdn.dk/media/cache/resolve/image_x_large/image/0/4697/19888386-pix-e-bger.jpg",
            "publication_time": "Tirsdag d. 30. januar 2018, kl. 09.45",
            "author": "Thomas Breinstrup",
            "related_links": [],
            "attachments": []
        }
    }
}