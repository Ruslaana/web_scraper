{
    "version": "1.0",
    "document": {
        "id": "https://www_berlingske_dk/kommentarer/carl-bildt-om-krigen-i-ukraine-skal-vi-have-fred-skal-putin-miste",
        "title": "Carl Bildt om krigen i Ukraine: Skal vi have fred, skal Putin miste magten",
        "content": "Med den russiske præsident, Vladimir Putins, aggressionskrig mod Ukraine godt inde i sit tredje år presser spørgsmålet sig på, hvorvidt fred eller sejr under en eller anden form er mulig. Meget afhænger selvfølgelig af, hvordan man definerer disse begreber. For Putin er det klart erklærede mål at eliminere Ukraine som uafhængig nationalstat og lægge landet under russisk kontrol. Men selv efter to et halvt år og en massiv mobilisering af militære ressourcer og mandskab kontrollerer Rusland kun omkring18 procentaf Ukraines territorium, hveraf meget blev erobret tilbage i 2014. Holdt op imod Putins mål med krigen har invasionen været en ynkelig fiasko. Kunne dette ændre sig? For at en russisk sejr skulle have bare den mindste mulighed, ville Vesten skulle stoppe alle former for støtte til Ukraine – finansiel såvel som militær – og det ukrainske folk skulle miste viljen til at eksistere. Ved fravær af en af disse – eller sandsynligvis begge – faktorer synes Putins krigsmål uopnåeligt. Der er ingen tegn på tab af vilje for ukrainernes del. Mens et mindretal af svarpersoner i meningsmålinger siger, at de kunne acceptere visse territoriale indrømmelser som en pris for en afslutning på krigen, ville disse indrømmelser være langt fra at fjerne Ukraine fra landkortet. De mange milliarder dollar, der er tilflydt Ukraine fra Europa, USA og andre steder, har været afgørende, og det er et spørgsmål, hvorvidt en sådan støtte ville fortsætte, hvis den tidligere amerikanske præsident Donald Trump genvinder Det Hvide Hus til november. Men man skal huske, at selv de endnu større summer, der kommer fra Europa, i gennemsnit blot udgør lidt mere end 0,3 procent af BNP for de enkelte medlemslande. Da der ikke er tegn på svækkelse af europæernes politiske vilje, kunne denne støtte måske øges om nødvendigt. Desuden er Europas produktion af ammunition stigende og vil ifølge fremskrivninger nå op på to millioner artillerirunder næste år. Rusland ser imidlertid ud til at have svært ved at øge produktionen og er i stigende grad blevet afhængig af ammunition fra Nordkorea. Dette er del af et større mønster. Ruslands væbnede styrker er siden krigens første uger konsekvent mislykkedes med at gennemføre storstilede offensive operationer. Skønt de bestemt har forsøgt – og rettet blikket mod Kharkiv denne sommer – er det gang på gang slået fejl. Hovedparten af de russiske fremrykninger er sket ved at pulverisere mindre byer. Den ukrainske hær har helt sikkert haft sine udfordringer. Den lykkedes med at trænge Rusland tilbage omkring Kherson og Kharkiv i 2022, men så blev dens meget imødesete modoffensiv i sommeren 2023 en spektakulær fiasko. Og så alligevel, den pludselige offensiv ind i den russiske Kurskregion sidste måned har demonstreret ny og imponerende kunnen, og som har mindet verden om de ukrainske styrkers mandsmod og tilpasningsevne. Som sagerne står, ser den ukrainske hær ud til at have ringe chance for at tilbageerobre alt det territorium, som Rusland har besat. Og den kunne meget vel gentage succesen fra Kursk-operationen et eller andet sted langs frontlinjen, hvilket ville have stor, politisk betydning, men at opnå varige resultater derudover ville være en udfordring. Billede fra Kyiv fra 26. september, hvor en russisk drone har ramt.Fold sammenLæs mereFoto: Roman Pilipey/AFP/Ritzau Scanpix. Så længe Putin og hans inderkreds tror, at de kan nedbryde viljen hos ukrainerne og deres vestlige støtter, vil de fortsætte krigen. Men når det går op for dem, at det ikke kommer til at ske, og at Rusland har kurs mod en stadigt hastigere deroute, vil tingene ændre sig. Skønt det sandsynligvis ikke vil ske i år, er det ikke utænkeligt i 2025. Så kan man muligvis forestille sig en form for midlertidigt arrangement, som stopper kampene, omend uden en »sejr« til nogen af siderne. En varig fred er imidlertid en mere udfordrende vision. Jeg tror ikke, det vil være muligt, før to betingelser er opfyldt. For det første skal Putin miste magten. Han kontrollerer Kreml og det russiske samfund med jernhånd, og han er alt for knyttet til sin imperiale besættelse til nogensinde at acceptere en reel fred. For det andet må Ukraines fremtid sikres ved EU-medlemskab og pålidelige sikkerhedsarrangementer. Da, og kun da, ville en fred være mulig. Sådan et udfald ville være en sejr, ikke kun for Ukraine, men også for Rusland. Befriet for selvdestruktive imperiale projekter kunne landet endelig starte arbejdet med at blive en normal, fremgangsrig nationalstat i det 21. århundrede. Carl Bildt er tidligere udenrigsminister (2006-2014) og statsminister (1991 til 1994) i Sverige. Han været EUs særlige udsending i det tidligere Jugoslavien, højtstående repræsentant i Bosnien-Hercegovina, særlig udsending for FN på Balkan og medformand for Dayton-fredskonferencen. Han er medformand for European Council on Foreign Relations. Copyright Project Syndicate 2024 –www.project-syndicate.org Oversættelse: Dorte Gabel ",
        "metadata": {
            "source": "https://www.berlingske.dk/kommentarer/carl-bildt-om-krigen-i-ukraine-skal-vi-have-fred-skal-putin-miste",
            "image_url": "https://berlingske.bmcdn.dk/media/cache/resolve/image_x_large/image/184/1841346/24802983-rusland-kontrollerer-kun-omkring-18-procent-af-ukr.jpg",
            "publication_time": "Tirsdag d. 01. oktober 2024, kl. 13.51",
            "author": null,
            "related_links": [],
            "attachments": []
        }
    }
}