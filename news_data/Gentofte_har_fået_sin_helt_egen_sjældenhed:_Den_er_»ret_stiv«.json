{
    "version": "1.0",
    "document": {
        "id": "https://www_berlingske_dk/indland/gentofte-har-faaet-sin-helt-egen-sjaeldenhed-den-er-ret-stiv",
        "title": "Gentofte har fået sin helt egen sjældenhed: Den er »ret stiv«",
        "content": "Der er »nymfer« i Gentofte, og de er ikke bare sjældne, men meget sjældne. De er blevet set hist og pist i hele det ganske land, men i lige præcis Gentofte stortrives de. De bor tæt på Helsingørmotorvejen, og de gav sig først til kende sidste år. Således er »nymferne« – eller rettere vandplanterne – blevet opdaget i Gentofte Sø, hvor de formentlig har levet i efterhånden nogle år uden at være blevet opdaget. Det »sensationelle fund« af stor najade, som den op til 50 centimeter store vandplante hedder, blev gjort i juli 2023 i forbindelse med en såkaldt bioblitz, og det bliver nu beskrevet af naturformidler Linda Kjær-Thomsen i det første nummer af det nye tidsskriftMagasinet Naturenom dansk natur. Najader er i den græske mytologi nymfer eller naturånder knyttet til ferske vande. Stor najade er en vandplante og bliver beskrevet som »ret stiv« plante »med hvidlige rødder«, der kan blive op til en halv meter lang.Fold sammenLæs mereFoto: Pascale Guinchard/Wikimedia Commons. Stor najade lever i dag også i Buresø i Nordsjælland og i Maribosøerne på Lolland og bliver herhjemme beskrevet som truet på den såkaldte rødliste. Efter bioblitzen blev det af botaniker og naturhistoriker Erik Buchwald i dykkerdragt konstateret, at »stor najade er udbredt i store dele af søen«. »I løbet af sommeren voksede bestanden, og er nu talrig på østsiden,« hedder det i artiklen: »Vi havde ikke svært ved at finde den i vandkanten i september, hvor tusindvis af plantestumper skvulpede rundt.« Forfatteren tilføjer, at »med så begrænset udbredelse i Danmark kan det være svært at forstå, at den er vidt udbredt i de tempererede og tropiske områder på seks kontinenter«. Ifølge Erik Buchwald begyndte stor najade at dukke op i en sø som Buresø først i 1990erne, efter at den ikke havde været set i de danske ferske vande i mere end 100 år. Den er historisk beskrevet fra få andre lokaliteter på blandt andet Vestlolland. Den er også kendt fra at hænge ud nogle sæsoner omkring 1970 ved Jungshoved Nor ved Præstø. Netop denne lokalitet vidner om, at planten delvist kan tåle salt og leve i brakvand, hvorfor dens latinske betegnelse da også erNajas marina. Botanikeren skønner, at planten har været en-tre år i Gentofte Sø. Den er ikke kendt fra undersøgelser af søen i 1980erne og frem, og den er heller ikke kendt fra store undersøgelser af søens flora i 1901 og igen i 1941. Erik Buchwald vurderer, at stor najade har fundet vej til Whiskybæltets vand via fugle, der har klattet i søen. »Der er flere andre sjældne vandplanter i Gentofte Sø,« fortæller Erik Buchwald, der er på vej med en faglig artikel om netop fundet i Gentofte Sø i Dansk Botanisk Forenings tidsskrift,URT. Han beskriver Gentofte Sø om »en af de reneste danske søer«, og netop derfor kan en vandplante som stor najade slå rødder i den. »Der er altid blevet passet på søen,« siger han, med henvisning til at den historisk har forsynet København med vand. I 1600-tallet var der sågar dødsstraf for at forurene den. Historien om stor najade vidner ifølge botanikeren om, hvordan »det nytter noget at passe på naturen«. »Kommer den på benene igen, giver den noget tilbage,« siger han.",
        "metadata": {
            "source": "https://www.berlingske.dk/indland/gentofte-har-faaet-sin-helt-egen-sjaeldenhed-den-er-ret-stiv",
            "image_url": "https://berlingske.bmcdn.dk/media/cache/resolve/image_x_large_vertical/image/179/1790089/24692732-.jpg",
            "publication_time": "Tirsdag d. 30. april 2024, kl. 09.23",
            "author": "Jens Ejsing",
            "related_links": [],
            "attachments": []
        }
    }
}