{
    "version": "1.0",
    "document": {
        "id": "https://www_berlingske_dk/politik/partileder-langer-ud-efter-vanopslagh-en-super-privilegieblind-kampagne",
        "title": "Partileder langer ud efter Vanopslagh: »En super privilegieblind kampagne«",
        "content": "»Du har altid et valg.« Sådan lyder sloganet i en ny millionkampagne, som Liberal Alliance mandag søsatte landet over. På over 700 skærme, på flere radiokanaler og sociale medier – desuden markeret på store bannere i Aarhus og København – er partiets budskab nu at finde i det offentlige rum. En kampagne, der allerede på sin første dag møder kritik. Og den kommer fra partileder for Alternativet Franciska Rosenkilde. »Det er i bund og grund en super privilegieblind kampagne uden forståelse for de strukturelle betydninger af folks mulighed for at tage de frie valg,« siger hun. I etinterviewmed Berlingske søndag præsenterede LA-leder Alex Vanopslagh sit partis nye kampagne blandt andet med ordene: »Hvordan kan jeg selv tage ansvar? Hvordan kan jeg undgå at bidrage til offer- og klynkesamfundet, hvor vi hele tiden peger fingre ad andre og mener, at det er synd for os selv,« siger Vanopslagh. »Vi har altid et valg. Det tror jeg er vigtigt at huske på i de her tider, hvor fremtiden er urolig og usikker, der er kriser, og der er grund til at være bekymret.« Ifølge Franciska Rosenkilde er det umiddelbart et kampagneslogan, der er svær at være uenig med. »Det er jo sådan et lidt pseudofilosofisk udgangspunkt, som man jo kun kan være enig i, for selvfølgelig har vi har jo et valg,« siger hun. Partileder for Alternativet Franciska Rosenkilde retter en kritik mod den kampagne, som Liberal Alliance netop har sat i søen.Fold sammenLæs mereFoto: Søren Bidstrup (arkiv). Men hun tordner mod sloganet, fordi det ifølge hende klinger hult, når man kigger på Liberal Alliances øvrige politik. »De (Liberal Alliance,red.) er som regel imod de politiske dagsordner, der rent faktisk ændrer de strukturer, der skaber ulighed i vores samfund,« siger hun med henvisning til, at Liberal Alliance eksempelvis stemmer imod kønskvoter og øremærket barsel. Derfor ville det i hendes optik klæde partiet, hvis det anerkendte de forskellige udgangspunkter, som mennesker har i deres liv. »Hvis man virkelig ønsker at støtte folk i, at de godt selv kan, og at de altid har et valg, så synes jeg, at man som politisk parti skal sørge for netop at ændre strukturelt, sådan så ligheden er til at få øje på,« siger hun. Så du mener, at deres øvrige politik modarbejder det, som de gerne vil frem med i den her kampagne? »Ja, faktisk. Altså udgangspunktet i deres kampagneslogan, er utroligt privilegieblindt. Især når man kigger på, at de som regel rigtig tit er imod at stemme for eller imod de politiske dagsordner, der rent faktisk ændrer de strukturer, der skaber ulighed i vores samfund.« Fra Liberal Alliances politiske ordfører, Sólbjørg Jakobsen, lyder det, at kritikken fra Franciska Rosenkilde netop rummer essensen af den forskel, der er på frihedsbegrebet mellem Liberal Alliance og Alternativet. »Nu nævner Franciska Rosenkilde øremærket barsel som et eksempel på noget, man skal støtte op om, hvis man skal understøtte, at alle har et valg. Og der kan jeg bare sige, at jeg synes, at Liberal Alliances politik nemlig er lige i tråd med det frie valg. For vi ønsker jo ikke at gå tilbage til den gamle lovgivning. Vi vil gerne sætte barslen fri, så det er fuldstændig op til familien at bestemme,« siger Sólbjørg Jakobsen. At Rosenkilde kalder kampagnen for en privilegieblind kampagne, må »stå for hendes egen regning«, understreger den politiske ordfører. »Jeg synes netop, at det vigtigste er at snakke mennesket op, også når det er, at vi nødvendigvis ikke har de samme privilegier, som andre har. At vi selv har et valg til at påvirke vores situation positivt,« siger Sólbjørg Jakobsen og tilføjer: »Vi rammer netop ind i, at vi alle har forskellige forudsætninger i livet, og vi har alle nogle valg, vi kan træffe, for at forbedre vores situation eller gøre den værre. Det er, uanset hvor man kommer fra.«",
        "metadata": {
            "source": "https://www.berlingske.dk/politik/partileder-langer-ud-efter-vanopslagh-en-super-privilegieblind-kampagne",
            "image_url": "https://berlingske.bmcdn.dk/media/cache/resolve/image_x_large_vertical/image/189/1898500/24907316-med-sloganet-du-har-altid-et-valg-sstter-liber.jpg",
            "publication_time": "Mandag d. 10. marts 2025, kl. 18.38",
            "author": "Ditte-Marie Sandberg",
            "related_links": [],
            "attachments": []
        }
    }
}