{
    "version": "1.0",
    "document": {
        "id": "https://www_berlingske_dk/skaerm/efter-to-timer-og-20-minutter-aner-man-stadig-ikke-hvem-en-af",
        "title": "Efter to timer og 20 minutter aner man stadig ikke, hvem en af rockhistoriens største stjerner er",
        "content": "De første 15 minutter siger alt om »A Complete Unknown«, den Oscar-nominerede film om Bob Dylan, der har premiere torsdag. Timothée Chalametsunge Dylan træder ind på hospitalet, hvor folkemusikkens gamle konge Woody Guthrie ligger og venter på døden. Ved siden af sengen sidder Pete Seeger, i denne film reduceret til folkemusikkens bløde julemand, der smilende byder Dylan velkommen og opfordrer ham til spille »Song to Woody«, der udkom i 1962. Dermed er scenen sat. Dette er ikke en film om manden Dylan, men om hans myte. Pete Seeger (her spillet af Edward Norton) var en stor stemme i den amerikanske folkemusik. Op gennem 1950erne havde han en stribe store hits, men i 1960erne blev han for alvor etableret qua politiske sange som »Where Have All the Flowers Gone?« og hans genindspilning af »We Shall Overcome«. Edward Norton er Oscar-nomineret for sin rolle som Seeger.Fold sammenLæs mereFoto: Premiere Pro. Musikken får lov at fylde – nærmest på bekostning af alt andet. Selvom Dylan er med i næsten hver eneste scene, taler han næsten kun gennem sine sangtekster. Den rigtige Dylan sagde engang, at han aldrig har forstået, hvorfor folk ville vide mere om ham, når de bare kunne lytte til hans sange. Det råd har instruktør James Mangold taget så bogstaveligt, at han nærmest har skabt et lukket kredsløb af gåder og guitartoner. Det er ikke, fordi filmen er dårlig. Tidsbilledet er lækkert, Lower East Side emmer af musik og cigaretrøg, og Chalamet spiller Dylan med den rigtige blanding af charme og uopnåelig arrogance. Men det er stadig en film om en mand, der nægter at åbne sig – hverken for sin kæreste, sine venner eller sine fans. »Hvem er du?« spørger kæresten, Sylvie, under et skænderi. Efter to timer og 20 minutter i biografen sidder jeg tilbage med samme spørgsmål. Jeg er med på, at det er filmens pointe, det ligger ligesom i titlen, spørgsmålet er så, om det holder som film. Musikalskebiopicsfølger som regel den samme skabelon: Du ser kunstneren som barn eller ungt menneske og følger ham eller hende gennem de trængsler og glæder, der former talentet og skaber en stjerne. Instruktøren James Mangold, der står bag »A Complete Unknown«, har allerede dyrket genren med »Walk the Line«, der fortalte historien om Johnny Cash. Timothée Chalamet lærte sig selv at spille guitar, og det er også ham selv, der synger alle sange i »A Complete Unknown«. Begge dele gør han virkelig godt. Alligevel har jeg lidt svært ved at holde af både filmen og dens hovedperson, skriver Berlingskes filmredaktør, Sarah Iben Almbjerg.Fold sammenLæs mere Med »A Complete Unknown« gør Mangold et forsøg på at bryde den klassiske formel ved at fokusere på fire år – fra Dylans ankomst til New York i 1961 til det elektriske oprør i 1965, hvor han sætter strøm til den renskurede folkemusik og støder sine gamle fans fra sig. Undervejs møder han en række af tidens store navne – blandt demJoan Baez(Monica Barbaro), der lyder som en engel og falder for hans talent, selvom han fortæller hende, at hun synger alt for pænt. Dylans anden dame er Sylvie (Elle Fanning), der bygger på virkelighedens Suze Rotolo. Sylvie er den eneste i Dylans liv, der ikke selv er kendt. De mødes under en kirkekoncert i Riverside Church, hun laver hans kaffe og udfordrer han verdenssyn, mens han ryger cigaretter og skriver sange. Det er kvinden som det faste holdepunkt i en verden, der gerne vil forvandle ham fra menneske til ikon. Men i »A Complete Unknown« er kærligheden nærmest fraværende. Over for kvinderne er Dylan kontrær og konfronterende. Han ville ikke fastholdes, men gerne selv holde fast.Forbeshar beskrevet filmens handling som en film om en idiot, der synger folkemusik, og hans forvandling til en idiot, der spiller rockmusik – og det er egentlig meget korrekt gengivet. Han surmuler sig ind på damerne med sin blanding af modvilje og mopsethed. Hans stil er fed, hans sange holder – men hvorfor skal han være så svær at holde af? Det er ikke kun kvinderne, der skaber konflikt i Dylans liv. Den helt store kamp tager han med folkemusikmiljøet, der betragter alle andre genrer som mindre autentiske end den musik, de selv spiller. Det vil Dylan gerne udfordre. Han er på alle måder ved at vokse ud af det snævre musikalske miljø, der kræver absolut ærlighed og dedikation. Samtidig er han ved at blive så kendt, at han har svært ved at gå i fred på gaderne. »Berømmelsen sneg sig ind på mig og pulveriserede mig,« som han siger i en af de perioder, han er på talefod med Sylvie. Hun støtter ham i alt. Det samme gør Johnny Cash, der mener, at Dylan skal »slæbe lidt mudder ind på folks pæne tæpper«. »A Complete Unknown« er fuld af ikoniske billeder fra det New York, der også engang var Bob Dylans. Især sangerens karakteristiske hår dyrkes med masser af baggrundslys.Fold sammenLæs mere Det gør han så, Dylan, og da filmen forlader ham, har han gjort op med sine tidligere fans fra Newport-festival, der elskede Dylan, selvom han mest af alt var en mursten med en guitar. »A Complete Unknown« er lavet med Dylans tilladelse. Det var også ham, der insisterede på, at ekskæresten Suze skulle hedde noget andet i filmen. At Suze Rotolos ukendthed skulle beskyttes, og hendes eftermæle ikke skulle begrænses til at være hans ekskæreste. Jeg ser det som en sidste kærlig gestus fra en mand, der ellers ikke har for vane at se sig tilbage, men jeg ser det også som en varme og betænksomhed, man ellers ikke ser i »A Complete Unknown«. De smukke unge mennesker – Monica Barbaro og Timothée Chalamet som Joan Baez og Bob Dylan i det øjeblik, de har det bedst: På scenen. Hun skrev senere sangen »Diamonds and Rust« om deres forhold, der gik i stykker, efterhånden som hans berømmelse tog til.Fold sammenLæs mere Det er ikke en film, der forsøger at gøre Dylan forståelig. Den prøver ikke at finde det bankende hjerte bag den sammenbidte maske. Den viser os blot manden, der aldrig lukkede nogen ind – og som næppe nogensinde vil gøre det. »Timothée ChalameterBob Dylan«, proklamerer markedsføringen af »A Complete Unknown«, men efter to timer og 20 minutter i selskab med filmen er Dylan stadig netop dét: en komplet ukendt. »A Complete Unknown«. Drama. Varighed: 140 minutter. Instruktør: James Mangold. Medvirkende: Timothée Chalamet, Edward Norton, Elle Fanning, Monica Barbaro m.fl. Premiere i biografer landet over.",
        "metadata": {
            "source": "https://www.berlingske.dk/skaerm/efter-to-timer-og-20-minutter-aner-man-stadig-ikke-hvem-en-af",
            "image_url": null,
            "publication_time": "Onsdag d. 19. februar 2025, kl. 21.34",
            "author": "Sarah Iben Almbjerg",
            "related_links": [],
            "attachments": []
        }
    }
}