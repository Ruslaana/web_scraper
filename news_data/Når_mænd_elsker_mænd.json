{
    "version": "1.0",
    "document": {
        "id": "https://www_berlingske_dk/boganmeldelser/naar-maend-elsker-maend",
        "title": "Når mænd elsker mænd",
        "content": "Der er kostskole, herresæde og en ugift datter i 1913 ved indledningen til familiesagaen »Den lange afsked« om den borgerlige Sawle-familie og den adelige Valance-slægt. Den anerkendte engelske forfatter Alan Hollinghurst formår fra første side at lancere det klassedelte England fra 1913 og frem til i dag, så det emmer af regnvejr og High Tea. Og Agnete Dorph Stjernfelt har fornemt i den danske oversættelse fanget den engelske sprogtone, så man tillidsfuldt i romanens første del lader sig vugge ind i en fortælling om teenagepigen Daphne Sawle, der nysgerrigt afventer besøg af sin bror Georges bedste ven, Cyril Valance. Cyril er arving til en baronet-titel, flot fyr og tilmed digter. Men ligesom fortællingen sætter kurs mod Jane Austen-land, drejer den brat af, og styrer uden blusel ind i en beskrivelse af Georges og Cyrils hede kærlighedsaffære. Skjult, naturligvis, farligt som det har været for mænd at elske mænd kun to årtier efter Oscar Wildes fængselsdom for homoseksualitet. Daphne ender som det perfekte cover for de to elskende, idet Cyril indleder et forhold til hende også, men da han dør under Første Verdenskrig, bliver hun i stedet gift med hans bror. Valance-familiens liv efter den mystiske digters død er krumtappen i den massivt store roman. Deres herresæde bliver efter Anden Verdenskrig omdannet til kostskole for drenge, og danner scene for romanens anden store lidenskabelige kærlighedsfortælling mellem musiklæreren og en ung mand, der siden skriver en Cyril Valance-biografi. Atter et homoseksuelt forhold, atter to mænds hede affære. Ligeså opmuntret jeg blev af romanens uforudsigelige drejning indledningsvis, ligeså træt blev jeg af homokærlighed, som blev ved og ved og ved. Som fandtes ingen anden lidenskab i denne verden. Det er nu også skønt at se kærligheden mellem mænd beskrevet så helt uden rødmen. Men så lang en roman burde kunne byde på noget mere. Det gør den ikke.",
        "metadata": {
            "source": "https://www.berlingske.dk/boganmeldelser/naar-maend-elsker-maend",
            "image_url": "https://berlingske.bmcdn.dk/media/cache/resolve/image_x_large/image/64/649310/5426464-denlangeafsked.jpg",
            "publication_time": "Fredag d. 03. august 2012, kl. 22.30",
            "author": null,
            "related_links": [],
            "attachments": []
        }
    }
}