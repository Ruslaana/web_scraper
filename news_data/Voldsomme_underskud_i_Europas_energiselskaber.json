{
    "version": "1.0",
    "document": {
        "id": "https://www_berlingske_dk/virksomheder/voldsomme-underskud-i-europas-energiselskaber",
        "title": "Voldsomme underskud i Europas energiselskaber",
        "content": "Peter Teriums klagesang til aktionærerne var næsten lyrisk. Det sker formentlig ikke ofte i tyske selskabers årsrapporter, men det skete, da energiselskabet RWE i denne uge præsenterede sit første underskud nogensinde, på 1,2 mia. kr. Peter Terium, RWEs adm. direktør, startede sit brev til investorene med at citere det engelske ordsprog »Gid du må leve i interessante tider,« der bestemt ikke bruges velmenende, men snarere som en forbandelse. »I denne kontekst er interessant det samme som svært eller udfordrende. Og med denne tolkning, så oplever vi sandeligt interessante tider i RWE,« skrev Terium, der dog kan glæde sig over, at hans selskab ikke er det eneste energiselskab i Europa, der lever i interessante tider.  En meget stor del af de enorme energiselskaber fra Finland til Frankrig døjer nemlig i disse år med meget store tab, og regnskaberne fra de to håndfulde selskaber, der indtil videre har fremlagt tal for 2015, viser et samlet underskud på 93 mia. kr. »Hele industrien går igennem en transformation i disse år, og det er voldsomt. Det er store tal. Ikke bare for energiselskaber men også for statsbudgetter,« siger DONG-analytiker hos Jyske Bank, Jens Houe Thomsen. En overflyvning af de mange regnskaber fra selskaber som svenske Vattenfall, danske DONG Energy og deres konkurrenter viser, at de store underskud trækkes af meget store værditab – også kaldet nedskrivninger. Og der er snart ikke det hjørne af landskabet, der ikke påvirkes i en negativ retning. De meget lave olie- og gaspriser spiller naturligvis en stor rolle, hvilket danske DONG Energy også er et billede på, idet selskabets 12 mia. kr. store underskud i 2015 overvejende stammer fra en enorm nedskrivning på olie- og gasfelter i koncernen.  Men i et bredt spektrum virker den ekstremt lave elpris til at gøre mere skade end olien. Elektricitet er energiselskabernes hovedvare, og særligt i de nordiske lande ligger elprisen på sit laveste niveau i mere end ti år. Derfor har norske Statkraft måttet nedskrive på sine vindmøller i Sverige, mens svenskernes eget energiselskab, Vattenfall, offentliggjorde et skema, der viser, at den gennemsnitlige el-spotpris i Sverige ikke engang dækker produktionsomkostningerne på atomkraftværker. »Der har været masser af udfordringer rundt omkring, og det har der været uanset, om man er tung på olie, gas eller atomkraft,« siger Jens Houe Thomsen. Og som om det ikke var slemt nok, så er tyske energiselskaber stærkt eksponeret mod henholdsvis kul og atomkraft, som der hersker ekstremt meget politisk virak om i tiden. For eksempel marcherede Peter Terium tidligere på året forrest i en demonstration i Berlin mod Tysklands planer om at tvinge kulfyrede elværker til at betale mere for deres udledning af CO2. Planerne blev ikke gennemført, men der blev fundet et kompromis, hvor Terium og RWE skal nedlukke fire kulkraftværker før tid. Og samtidigt har forbundsrepublikkens energiselskaber hensat over 285 mia. kr. til oprydning efter Tysklands atomkraftalder, som kansler Angela Merkel har erklæret for slut.  Konsekvenserne af energiselskabernes morads har indtil videre været opbrud – strukturelt såvel som menneskeligt. De to tyske energikæmper RWE og E.On har besluttet sig for at spalte sig i to dele, en grøn og en sort, for at tydeliggøre værdier i selskaberne og for at undgå at skulle lave kompromisser mellem udbygningen af grøn energi og bevarelsen af kulkraftværker.  Tidligere på ugen førte de økonomisk stramme bånd så også et personligt opbrud med sig i franske EDF. Her besluttede finansdirektøren sig for at tage sit gode tøj og gå, fordi han ifølge Financial Times ikke mente, at EDFs økonomi ville kunne holde til at bygge det 180 mia. kr. dyre Hinkley Point-kernekraftværk. Hvad konsekvenserne bliver fremadrettet, er svært at spå om, men der er under alle omstændigheder ikke bedring i sigte for ret mange af store energiselskaber. Både el- og oliepris vil formentlig forblive lave i den nærmeste fremtid. Og Peter Terium fra RWE forventer da også, at nedturen fortsætter: »Vores indtjeningsforventninger viser, at RWE ikke har nået lavpunktet,« skrev topchefen som afslutning på sit investorbrev, »Der er tegn på, at dette fortsat vil være inter­essant tider.« ",
        "metadata": {
            "source": "https://www.berlingske.dk/virksomheder/voldsomme-underskud-i-europas-energiselskaber",
            "image_url": "https://berlingske.bmcdn.dk/media/cache/resolve/image_x_large/image/21/211639/12637476-russia-oilcuts-proposals.jpg",
            "publication_time": "Søndag d. 13. marts 2016, kl. 19.00",
            "author": "Michael Korsgaard Nielsen",
            "related_links": [],
            "attachments": []
        }
    }
}