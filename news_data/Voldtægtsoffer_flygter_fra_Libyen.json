{
    "version": "1.0",
    "document": {
        "id": "https://www_berlingske_dk/internationalt/voldtaegtsoffer-flygter-fra-libyen",
        "title": "Voldtægtsoffer flygter fra Libyen",
        "content": "Billederne af den 29-årigeEman al-Obaidi, der stormer ind på et internationalt hotel i Tripoli og grædende begynder at råbe til de udenlandske journalister, at hun er blevet massevoldtaget af libyske militsfolk, gik verden rundt. Lige så gjorde billederne af de brutale libyske sikkerhedsfolk, der hurtigt forsøgte at få bragt den unge kvinde til tavshed og som til sidst slæber Eman al-Obaidi ud i en civil personbil og kører af sted med hende. Siden et interview med CNN i sidste måned, hvor den 29-årige jurastuderende fortalt om sine grufulde oplevelser som fange hos militsfolkene, har der været stille omkring hendes skæbne. Hun fortalte her, hvordan militsfolk havde taget hende med efter at have stoppet hende ved et tjekpoint, og at hun var blevet bragt til et hus, hvor hun gennem flere døgn blev holdt indespærret og her var blevet voldtaget af 15 mænd gennem flere dage. Samtidig viste hun journalisterne mærker på armene efter at have været bundet og andre sår. En lægeundersøgelse har godtgjort, at hun har været udsat for seksuelle overgreb og  i interviewet gav Eman al-Obaidi udtryk for, at hun var præget af de ting hun havde været udsat for og at hun var bange og frygtede for sit liv. Når hun viste sig på gaden blev hun til stadighed chikaneret af Gaddafis folk,  når hun skulle vise sit ID-kort. Nu meddelerCNN, at det i sidste uge lykkedes for den kvinde at flygte til nabolandet Tunesien med hjælp fra en officer, der selv havde til hensigt at desertere og søge til Tunesien. Eman al-Obaidi siger til CNN, at hun kørte med officeren og hans familie fra Tripoli i en militærbil, og havde tildækket sit ansigt, så kun et øje var frit. Når de kom til et tjekpoint blev de vinket videre, efter at officeren viste sine militærpapirer. Flugten har tilsyneladende været godt forberedt, for Eman al-Obaidi fortæller, at hun var i besiddelse af flygtningedokumenter, der hjalp hende over grænsen til Tunesien. På den anden side blev hun mødt af europæiske diplomater, der kørte hende til et sikkert sted – hvor hun nu overvejer sin fremtid. Ifølge CNN føler den 29-årige kvinde sig dog endnu ikke uden for kløerne af Gaddafis folk. Hun håber derfor at opnå en form for beskyttelse fra en udenlandsk regering.",
        "metadata": {
            "source": "https://www.berlingske.dk/internationalt/voldtaegtsoffer-flygter-fra-libyen",
            "image_url": "https://berlingske.bmcdn.dk/media/cache/resolve/image_x_large_vertical/image/74/741138/3948314-libya-woman.jpg",
            "publication_time": "Mandag d. 09. maj 2011, kl. 11.22",
            "author": "Sten Jensen",
            "related_links": [],
            "attachments": []
        }
    }
}