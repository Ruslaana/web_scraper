{
    "version": "1.0",
    "document": {
        "id": "https://www_berlingske_dk/virksomheder/whistleblower-koster-topdirektoer-jobbet-i-dansk-gigant",
        "title": "Whistleblower koster topdirektør jobbet i dansk gigant",
        "content": "Koncerndirektør Arne Boye Nielsen samt to ledende medarbejdere i et datterselskab fratræder deres stillinger i Demant som følge af en undersøgelse, der afdækker, at de ikke i tilstrækkelig grad har formået at sikre en sund arbejdskultur i Demants diagnostikforretning. Det skriver den danske høreapparatgigant i en fondsbørsmeddelelse torsdag morgen. »Den omfattende undersøgelse« kommer efter en whistleblower-rapport i Demants system tidligere på året, oplyser virksomheden til Berlingske. Undersøgelsen er udført af et eksternt advokatfirma i Demants diagnostikforretning. Der er ikke foretaget nogen undersøgelse i Communications-delen af Demant, hvor Arne Boye Nielsen også har ansvaret. »Tillid, integritet og respekt er kulturbærende værdier i Demant, og vi har konkluderet, at disse afgørende værdier ikke er blevet forvaltet på tilstrækkelig vis,« lyder det fra administrerende direktør, Søren Nielsen. Af hensyn til Arne Boye Nielsen og de to ledende medarbejdere, der nu fratræder deres stillinger i høreapparatgiganten, samt de nuværende ansatte vil Demant ikke komme med detaljerne eller baggrunden for den usunde arbejdskultur nærmere. Demant oplyser blot, at der er tale om en bredt set usund arbejdskultur i nogle dele af det diagnostikforretningsdelen. »Vi har konstateret, at der er brug for en forandring af ledelseskulturen i Demants diagnostiskforretning, helt i tråd med at være en inkluderende og rummelig arbejdsplads for alle,« lyder det fra den administrerende direktør. 54-årige Arne Boye Nielsen har siddet i topledelsen og koncerndirektionen af Demant siden april sidste år, hvor han blev rykket ind som direktør for diagnostik og Communications. Han har været ansat i virksomheden i mere end 30 år. Berlingske har forgæves forsøgt at komme i kontakt med Arne Boye Nielsen, men i et opslag på LinkedIn skriver han, at han nu forlader Demant efter mere end tre årtier med »stor stolthed« over de resultater, han sammen med kollegaerne i diagnostiskforretning har opnået. Han nævner ikke begrundelsen for, at han nu skal fratræde sin stilling som topdirektør. »Jeg har haft det privilegium at arbejde sammen med nogle af de bedste mennesker i branchen, og deres engagement har været en inspirationskilde for mig,« skriver han. »Jeg vil gerne takke alle dem, der har været en del af dette fantastiske eventyr. Mens et kapitel har nået sin ende, åbner nye døre sig, og jeg ser frem til rejsen forude.«  Demant vil ikke sige yderligere om de to ledende medarbejdere. Demant står blandt andet bag høreapparaterne af mærkerne Oticon og Bernafon. I 2022 omsatte Demant for 19,7 milliarder kroner – og havde et resultat efter skat på to milliarder kroner. Fratrædelserne omhandler ikke forhold med økonomisk betydning for Demant, oplyser virksomheden. Finansdirektør René Schneider varetager midlertidigt ledelsen af forretningsområdet Diagnostics, mens koncernchef og administrerende direktør Søren Nielsen tager ansvar for forretningsområdet Communications. FAKTADansk kæmpe inden for høreapparaterDemant-koncernen hed frem til april 2019 William Demant Holding og er stiftet i 1904. Koncernen producerer og sælger høreapparater, høretekniske hjælpemidler, høretelefoner, lydanlæg og AV-udstyr under mærker som Oticon, Sonic, Philips HearLink, Audika m.fl.Demant er verdens næststørste producent af høreapparater og havde i 2020 knap 16.000 ansatte i 30 lande.I 2022 omsatte Demant for 19,7 milliarder kroner – og havde et resultat efter skat på to milliarder kroner.Selskabet har hovedkontor i Smørum vest for København, hvor omkring 1.300 medarbejdere arbejder, heraf de 600-700 med produktudvikling. Dertil kommer 25-30 grundforskere i Helsingør, en komponentfabrik i Ballerup med over 100 ansatte, som producerer kernen, nemlig forstærkere med den mest avancerede elektronik, samt en audiologisk virksomhed i Middelfart med 150 ansatte.Den 53-årige Søren Nielsen har siden april 2017 siddet som topchef i koncernen, hvor han har arbejdet, siden han var 25 år.Hovedejer af Demant er William Demant Foundation.FOLD UD",
        "metadata": {
            "source": "https://www.berlingske.dk/virksomheder/whistleblower-koster-topdirektoer-jobbet-i-dansk-gigant",
            "image_url": "https://berlingske.bmcdn.dk/media/cache/resolve/image_x_large/image/167/1670743/24412747-oticon-medical-macochlear-britain.jpg",
            "publication_time": "Torsdag d. 27. april 2023, kl. 08.11",
            "author": "Signe Westermann Kühn",
            "related_links": [],
            "attachments": []
        }
    }
}