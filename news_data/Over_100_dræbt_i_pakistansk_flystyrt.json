{
    "version": "1.0",
    "document": {
        "id": "https://www_berlingske_dk/internationalt/over-100-draebt-i-pakistansk-flystyrt",
        "title": "Over 100 dræbt i pakistansk flystyrt",
        "content": "Et pakistansk passagerfly med op mod 127 passagerer er ifølge BBC styrtet ned tæt på Islamabad International Airport. Styrtet skyldes ifølge myndighederne dårlige vejrforhold. Det er endnu uvist, hvor mange passagerer, der har mistet livet som følge af flystyrtet, men meldingerne går på mere end 100. Ifølge BBCs oplysninger var der 118 passagerer og ni besætningsmedlemmer om bord på flyet. Flyet, der kom fra selskabet Bhoja Airline, var ifølge pakistansk TV på vej fra Karachi til hovedstaden Islamabad, da det styrtede ned nær byen Chaklala. BBC oplyser, at flyet var i færd med indflyvningen til lufthavnen, da ulykken indtraf. Ifølge myndighederne er der redningshold på vej, ligesom hospitalerne i nærheden er i alarmberedskab. Den pakistanske forsvarsminister Chaudhry Ahmed Mukhar oplyser ifølge BBC, at flyet brød i flammer, kort inden det styrtede ned nogle kilometer fra lufthavnen. En talsmand fra pakistansk politi udtaler følgende: - Der opstod en brand efter styrtet. Vraget brænder, og flyet er fuldstændig ødelagt. Vi er ankommet med flere hold af brandmænd, og flere redningsfolk er på vej, siger talsmanden.",
        "metadata": {
            "source": "https://www.berlingske.dk/internationalt/over-100-draebt-i-pakistansk-flystyrt",
            "image_url": "https://berlingske.bmcdn.dk/media/cache/resolve/image_x_large/image/66/665347/5081245-pakistan-air-accident-crash.jpg",
            "publication_time": "Fredag d. 20. april 2012, kl. 17.25",
            "author": null,
            "related_links": [],
            "attachments": []
        }
    }
}