{
    "version": "1.0",
    "document": {
        "id": "https://www_berlingske_dk/business/salling-group-undersoeger-sag-om-fund-af-250-ton-gammelt-koed",
        "title": "Salling Group undersøger sag om fund af 250 ton gammelt kød",
        "content": "Salling Group ønsker at nå til bunds i en sag om 250 ton gammelt kød, der er fundet hos slagterivirksomheden Skare Meat Packers. Det oplyser detailkoncernen, som har Bilka, Føtex og Netto under sig, til flere medier, herunder FødevareWatch og Finans. »Vi ser med meget stor alvor på Skare Meat Packers kontrolrapporter og er i øjeblikket ved at efterforske sagens indhold,« skriver kvalitetschef hos Salling Group Carina Jensen i en mail: »Vi har ingen indikationer fra hverken myndigheder eller leverandør om, at vores produkter er omfattet. Men der er et ufravigeligt lovkrav om sporbarhed, hvilket alle vores leverandører skal overholde.« Det er Fødevarestyrelsen, der under et besøg har fundet det gamle kød, hvoraf noget er helt tilbage fra 2010. Slagterivirksomheden er blevet politianmeldt for at forsøge at forhindre styrelsen i at foretage undersøgelsen og for at ændre oprindelseslandet på en del af kødet. Virksomhedens direktør, Kurt Skare, er kritisk over for kontrolrapporterne og politianmeldelserne og siger, at han ikke er af den opfattelse, at slagteriet har overtrådt lovgivningen på området. Skare Meat Packers er ikke blevet politianmeldt for at bruge det gamle kød i produktionen af andre produkter. Det er nemlig ikke ulovligt at sælge, hvis blot virksomheden har sikret sig, at det er forsvarligt at spise. Salling Group har ikke ønsket at oplyse, hvor stor en del af koncernens produkter der stammer fra slagterivirksomheden. Coop, der har detailkæderne SuperBrugsen, Irma og 365 discount under sig, oplyser til FødevareWatch, at man ikke har købt kød hos virksomheden i flere år. Over for Finans oplyser kæden Rema1000, at den ikke har kød på hylderne, som stammer fra Skare Meat Packers. /ritzau/ ",
        "metadata": {
            "source": "https://www.berlingske.dk/business/salling-group-undersoeger-sag-om-fund-af-250-ton-gammelt-koed",
            "image_url": "https://berlingske.bmcdn.dk/media/cache/resolve/image_x_large/image/163/1634745/24314330-butikker-stopper-al-handel-med-skare-efter-salmonellakd.jpg",
            "publication_time": "Onsdag d. 11. januar 2023, kl. 12.01",
            "author": null,
            "related_links": [],
            "attachments": []
        }
    }
}