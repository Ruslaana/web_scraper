{
    "version": "1.0",
    "document": {
        "id": "https://www_berlingske_dk/litteratur/her-er-anmeldernes-favoritter-lige-nu-det-er-det-bedste-paa-hylderne",
        "title": "Her er anmeldernes favoritter lige nu. »Det er det bedste på hylderne«",
        "content": "Den indre læsehest kan blive fodret med flad hånd og massive mængder velskrevne sætninger den kommende tid. For der er masser af fremragende og ny litteratur, der venter på at blive læst. Berlingskes anmelder pløjer sig gennem talrige læseoplevelser, og her har vi samlet den seneste tids bedste. Der er lidt for enhver læsehest, uanset om man er til italiensk, dansk eller norsk litteratur. Fælles for alle er, at de har fået fem eller seks stjerner. God fornøjelse.   Før Leonard Cohen for alvor blev Leonard Cohen, skrev han en poetisk voldsroman og 16 matchende noveller, der alle først udkom posthumt. Nu findes »De spedalskes ballet« på dansk. Heldigvis, mener Berlingskes anmelder Jakob Genz. Uddrag fra anmeldelsen: »Men gud ske tak og lov for, at værket nu har set dagens lys. 'De spedalskes ballet' er nemlig en formidabel læseoplevelse. Den er poetisk og fandenivoldsk, modbydelig og dragende, intens og følelseskold, guddommelig og satanisk, relaterbar og helt ude i hampen.« Læs hele anmeldelsen her.  Titel: De spedalskes ballet. Forfatter: Leonard Cohen. Oversætter: Louise Ardenfelt Ravnild. Sider: 284. Pris: 279,95 kroner. Forlag: Turbine.   I »Afstanden«, der sætter punktum for Kristian Leths erindringstrilogi, har hovedpersonen skruet ned for brugen af både makeup, hjemmebygget kors og antallet af intellektuelle pitstops. Og gud, hvor det klæder ham! Uddrag fra anmeldelsen: »Gud, hvor det klæder ham og hans fragmenterede flakken rundt i hver en afkrog af egen hjerne. Selvfølgelig, fristes man til at sige, foretager Kristian Leth pitstop i armene på både Paulus og Nietzsche m.fl. Men for en gang skyld er det ikke for at understrege sin egen enorme begavelse, men for at understrege en pointe.« Læs hele anmeldelsen her.  Titel: Afstanden. Forfatter: Kristian Leth. Sider: 232. Pris: 250. Forlag: Gladiator.   Meget lykkes i første bind af norske Lotta Elstads planlagte romantrilogi om 1920ernes beskidte Kristiania. For Klaras to mænd og den sproglige puls driver det hele frem. Men træerne vokser trods alt ikke ind i himlen. Uddrag fra anmeldelsen: »Elstad komponerer tempofyldt og så elegant, at man følger med. Også når sproget nogle gange bliver tåkrummende billedrigt og bogstaveligt på samme tid. Som når varme bliver formidlet som klistrende dage eller en tanke 'stikker som en plagsom hveps og viftes væk'.« Læs hele anmeldelsen her. Titel: Xiania 1: Klara. Forfatter: Lotta Elstad. Sider: 320. Pris: 249,95 kroner. Forlag: Lindhardt og Ringhof.   Beatrice Salvioni skriver om det kvindelige, der insisterer på den forbudte kærlighed. Også når det gør allermest ondt. Uddrag fra anmeldelsen: »Så jo, det ligner en trend. En feminin, italiensk, litterær hyldest til oprøret, iscenesat gennem skildringer af italiensk kvindeliv, som det var. Med slet skjulte referencer til, hvordan det måske i virkeligheden stadig er. Og hvis det er en trend, så er Beatrice Salvionis roman, der er solgt til udgivelse i henved 40 lande, og som også bliver til en tv-serie, det seneste eksempel på en trend, der også ligner en nødvendighed.« Læs hele anmeldelsen her. Titel: Krapyl. Forfatter: Beatrice Salvioni. Oversætter: Lorens Juul Madsen. Sider: 260. Pris: 299,95. Forlag: Grønningen 1.   Hvad er det, der har seks ben og lugter af benzin? En hestepige, der er ved at starte en mordbrand. Bjørn Rasmussens nye hestepigeroman, »Kirstens hævn«, er et Wendy-blad noir, der strigler læseren mod hårene. Uddrag fra anmeldelsen: »Tak til Bjørn Rasmussen for at få mig til at længes efter hingste og ængstes over hestepiger. Og ikke mindst for at pirke til ideen om, at der nødvendigvis altid er en lejr, som er værd at tilslutte sig i en konflikt.« Læs hele anmeldelsen her.  Titel: Kirstens hævn. Forfatter: Bjørn Rasmussen. Sider: 136. Pris: 199,95 kroner. Forlag: Gyldendal.   Linea Maja Ernst romandebuterer med en skøn, sensuel skærsommernatsdrøm af et satirisk portræt af millennialgenerationen. Uddrag fra anmeldelsen: »Linea Maja Ernst, der er journalist på Weekendavisen og kandidat i litteraturvidenskab, debuterer med 'Kun til navlen' stærkt og stilsikkert, uden slinger og med et moderne shakespearesk greb om virkeligheden.« Læs hele anmeldelsen her.  Titel: Kun til navlen. Forfatter: Linea Maja Ernst. Sider: 294. Pris: 270 kroner. Forlag: Lindhardt og Ringhof.    Plottet er til den utraditionelle side. Her er alt, hvad der er værd at vide om en særlig gruppe af små overnaturlige væsner. Her er en hippiedrøm, der brister. Her er en del andet, både meget godt og meget grumt. Læs Peter Adolphsens nye! Hvis du tør! Uddrag fra anmeldelsen: »Denne anmeldelses morale skal under alle omstændigheder være denne: At man så vidt muligt – som det udsatte væsen, man nu en gang er – bør læse det bedste, mens man stadig kan. At 'Pif & 42, den tavse guru' med stor sandsynlighed er (noget af) den bedste danske fiktion, der lige nu rammer boghandlernes hylder.« Læs hele anmeldelsen her. Titel: Ellepigen Pif & 42, den tavse guru. Forfatter: Peter Adolphsen. Sider: 140. Pris: 199,95 kroner. Forlag: Gyldendal.   Birgitte Gøye var en usædvanlig kvinde for sin tid. Hun nægtede at gifte sig med den mand, hun var trolovet med. I stedet fik hun Herluf Trolle, og sammen med ham skabte hun Herlufsholm. Uddrag fra anmeldelsen: »Det er ikke mange kvindeskikkelser fra før 1600-tallet, som vi har detaljeret viden om. Men med Grethe Jacobsens bog, der heldigvis er helt fri for #metoo-agtige floskler, har vi en vigtig kvindeskikkelse fra tidlig dansk historie, der kan fortjene en buste.« Læs hele anmeldelsen her. Titel: Birgitte Gøye. En biografi. Forfatter: Grethe Jacobsen. Sider: 248. Pris: 299, 95 kroner. Forlag: Gads Forlag.  Skolebygningen begynder at hælde, stolene må hægtes fast til hinanden, børnene bliver instrueret i at gå med skridsikre sko. Verden forvandler sig. Og Fine Gråbøl leverer i »Hundrede børn« et kvantespring i sit forfatterskab. Uddrag fra anmeldelsen: »»Hundrede børn« er alligevel et kvantespring i forfatterskabet, og har man nævenyttige familiemedlemmer eller kollegaer, der spørger, hvad litteraturen egentlig kan, bør man stikke dem »Hundrede børn««. Læs hele anmeldelsen her.  Titel: Hundrede børn. Forfatter: Fine Gråbøl Sider: 158. Pris: 229,95 kroner. Forlag: Gads Forlag Foto: Eliyah Mesayer ",
        "metadata": {
            "source": "https://www.berlingske.dk/litteratur/her-er-anmeldernes-favoritter-lige-nu-det-er-det-bedste-paa-hylderne",
            "image_url": null,
            "publication_time": "Lørdag d. 25. maj 2024, kl. 17.50",
            "author": "Stine Hansen",
            "related_links": [],
            "attachments": []
        }
    }
}