{
    "version": "1.0",
    "document": {
        "id": "https://www_berlingske_dk/litteratur/da-niels-franks-soester-blev-skudt-af-sin-eksmand-gik-noget-i-stykker",
        "title": "Da Niels Franks søster blev skudt af sin eksmand, gik noget i stykker: »Der er kun en, der har haft et gevær i hånden«",
        "content": "En hel væg tapetseret med bøger fra gulv til loft.Niels Franki stribede hjemmesko. Fjerdesalsudsigt til toppen af de høje gamle platantræer på Strandboulevarden på Østerbro. Så længe de står der. Kommunen har fået den paradoksale idé at fælde dem som del af en plan, der skal gøre den statelige boulevard mere grøn, siger Niels Frank. Tanken om træernes endeligt bidrager til den tungsindighed, der er flyttet ind i ham. To gange i løbet af samtalen lyser hans ansigt op i et grin. Det er i slående kontrast til hans normale ansigt, der ligesom er slukket. Det har det været siden27. marts 2021. Stempelkaffe ved ellipsebordet. Niels Frank skænker i designklassiske, hvide kopper og siger, at han denne morgen har drømt en efterhånden sjælden drøm om sin søster Elin. »Jeg drømte, at jeg boede sammen med hende. Da hun flyttede væk fra sin mand, havde jeg faktisk nogle tanker om det. Det kunne jo godt være, at vi kunne bo sammen, os tre, hvis hun ikke havde lyst til at være alene. Elin, min mand og mig. Det kunne jeg sagtens se for mig. Skulle vi så ikke bare købe et hus sammen?« siger han. »Så nogle gange har jeg haft en drøm om, at vi faktisk boede i et hus sammen. Jeg har det ikke så meget mere. Og når man ikke engang kan have sine illusioner eller drømme i behold, synes jeg, det bliver svært. Det er, som om det hele er skudt i stumper og stykker.« Niels Frank har modtaget flere litterære priser, herunder Montanas Litteraturpris og Kritikerprisen.Fold sammenLæs mereFoto: Nicoline Kjems-Krognos. I landsretten i december 2022 går det op for Niels Frank, at han er nødt til at skrive sin families historie. Manden, der i 30 år var gift med Niels Franks søster, men 27. marts 2021, ti uger efter at hun havde forladt ham, skød og dræbte hende med et oversavet jagtgevær for øjnene af otte mennesker, inklusive deres to voksne sønner, har anket byretsdommen på 14 års fængsel: Han påstår, han er uskyldig, og vil frikendes. Niels Frank sidder i retssalen og hører manden forklare sig med blandt andet »psykologproblemer i Elins familie«. Han omtaler Niels Frank som »ham, der havde orkestreret det hele«. Han har fyldt Elin med »skrækscenarier« og givet hende »mundkurv« på, så de ikke kunne blev bedste venner efter skilsmissen, »som han havde håbet«, siger han i retten. Ifølge manden, som Niels Frank kalder sin søsters morder, er det Niels, der har styret og styrer familien. »Fandeme nej,« tænker Niels Frank. I sin lange forfatterkarriere har han mest bevæget sig i den smallere litterære afdeling, men efter mordet på Elin skrev han bogen »Fanden tage dig – beretning om et kvindedrab« om tiden både før, under og efter. Den skal ikke længere stå alene. Da landsretten stadfæster dommen på 14 års fængsel til søsterens eksmand, kører Niels Frank hjem til lejligheden på Østerbro og begynder at undersøge og dokumentere sin familiehistorie som en slags livstestamente. »Det slutter her – beretning om en familie« er bogen kommet til at hedde. Den udkommer om få dage. Hvordan har du det? »Ja … jeg prøver faktisk at være ret åben om det, der er sket, for jeg har opdaget, at det i en vis udstrækning hjælper at få det ud i rummet, ud af kroppen, væk fra mig selv. Men det mest nedslående ved hele forløbet fra drabet og frem er, at det er, som om der er røget nogle øvre etager i mit følelsessystem. Jeg kan simpelthen ikke opleve nogen udelt glæde eller begejstring.« Er du deprimeret? »Det spørger jeg mig selv, om jeg er. Jeg klarer mig jo. Jeg går omkring, mødes også med folk, vil egentlig helst bare trisse rundt her på Østerbro og ned på Nordhavn og drikke en kop kaffe om eftermiddagen. Jeg har også i en vis udstrækning et socialt liv, ikke som i gamle dage, men det har jeg. Men jeg synes, det er frygteligt ikke at kunne mærke de lyse toner. Det hele står bare som den der tone – duuuut. Der sker ingen udsving. Heldigvis heller ikke dybt nedad. Men det er faktisk lidt trist at opleve den form for følelsesmæssig … stækkelse. Jeg har en form for hjælpeløshed indeni.« Forfatter Niels Frank mistede sin søster i 2001, efter at hendes mand skød og dræbte hende med et oversavet jagtgevær for øjnene af otte mennesker – inklusive deres to voksne sønnerFold sammenLæs mereFoto: Nicoline Kjems-Krognos. På køleskabet: en miniplakat fyldt med frimærkestore billeder af mænd i bar overkrop. En joke mellem venner. Den ser ud, som om den hører til i et sjovere og mere bekymringsfrit liv. Før. Hvad siger din mand, Jerry? »Vi lever bare vores ret fredelige privatliv og prøver ikke at lave for store udsving i det, for jeg kan ikke holde udsving ud. Det bliver ved med at koge inde i hovedet på mig. Jeg føler mig lidt som en trillebør, der væltet om på siden, og det hele er røget ud. For jeg kan ikke indeholde det. Lyder det som en depression?« Måske – eller måske kræver det mere tid? »Måske. Der er en eksistentiel dimension i det her, som er rigtig svær for mig at få begreb om. Det er lidt, som om der er sket noget, som ikke må ske i et liv og på en så voldsom måde, at man mister tilliden til livet. Altså, hvad skal det gå ud på? Man mister tilliden til andre mennesker, det er ret svært at tro på, at alle vil det bedste for én efter det, der er sket,« forklarer Niels Frank. Han fortsætter: »Man mister også tilliden til, at det bliver et ordentligt liv. Det er lidt en fornemmelse af, at det hele er plaffet itu. Jeg kan heller ikke fortælle mig selv, hvad det er for et liv, jeg skal leve i, hvad jeg nu har tilbage af år. Det er, som om jeg bare er frosset fast i et punkt. Måske skal der gå nogle flere år. Psykologerne siger, at tiden er en dimension, og det er den, for detaljerne fordamper på nogle måder. Men det grundlæggende fordamper ikke.« Hvordan har du det så med den nye bog nu? »Jamen det er jo dér, hvor jeg burde tænke, at nu sker der noget stort, og jeg burde være spændt og glæde mig, men jeg kan ikke mærke noget som helst. Og det gør mig simpelthen … undskyld, nu bliver jeg faktisk bevæget over det … men det gør mig virkelig nedslået. Mange gange bliver de ting, jeg skal gøre, sådan en overvindelse. Noget, jeg skal overstå.« Men bogen er der. Den er skrevet. Nogen måtte jo fortælle den familiehistorie, nogen måtte jo undersøge, om der virkelig skulle være noget om eksmandens forklaring om, at andre end ham var skyld i Elins død på grund af hendes familieforhold. Og der er kun Niels Frank tilbage til at fortælle historien. »Det slutter her« indleder han med drabet på Elin og ankesagen i landsretten og går så hele vejen tilbage til begyndelsen af sidste århundrede i familiehistorien, og den vej er brolagt med tragedier, død, ulykke, skæbneliv og tavs sorg. Det bliver ikke bedre, da han når frem til sin egen lille familie. Hans far dør af kræft, da Niels er ganske lille. Hans storebror får for tidligt rollen som familiens nye overhoved, bliver misbruger og dør ung. Hans oprindeligt stærke mor dør som 67-årig, slidt op af livsproblemer. Og så bliver hans søster skudt af sin eksmand og dør som 62-årig. Manden er jæger. Elin forsøger at løbe fra ham. Skuddet går igennem ryggen og smadrer hjertet. Niels Frank diskuterer skyld og straf i romanen »Det slutter her«.Fold sammenLæs mereFoto: Nicoline Kjems-Krognos. Niels Frank lå i sin seng den morgen. Elin var flyttet i rækkehus, lykkelig over endelig selv at kunne træffe beslutninger i sit liv. I de ti uger, der var gået, efter at hun med en enorm kraftanstrengelse havde forladt sin mand, var Niels Frank begyndt at se konturerne af sin søster igen – han havde oplevet hendes identitet som nærmest udvisket af det forhold, hun havde levet i. Den morgen skulle hun, sammen med en flok støttende familiemedlemmer og venner, hjem til eksmanden for at hente sin del af indboet i huset i Horsens. Alle vidste, det ville blive svært, og det skulle bare overstås. Niels Frank lider nærmest af mobilfobi, men den morgen tog han den, da den ringede. Det var Elins ældste søn, Christian. »Han sagde bare helt grådkvalt: 'Niels han har skudt hende.' Så vidste jeg, at det hele var røget …« Drabet, der foregik for øjnene de tilstedeværende, er siden beskrevet i både Niels Franks bog »Fanden tage dig« og i TV 2-dokumentaren »Hvorfor slog du vores mor ihjel?«. Har du sat Elin fri med bogen? »Hmmm. Jeg tænker egentlig, at Elins historie er den tristeste, selvom der godt nok er meget trist hos de andre i bogen også. Men den placering, hun får med at stå og røre i gryderne, når vores mor ikke er hjemme, og behage os andre og hjælpe os og i første omgang ikke at kunne slippe væk fra vores mor og i anden omgang heller ikke at kunne slippe væk fra sin mand … det er simpelthen så trist. Det er lidt som en person, der aldrig får lov at leve livet. Så det gør ondt.« Er »Det slutter her« en slags livstestamente? En forsikring om, at nu har du fået afdækket det hele? Nu har du gjort din familie, dig selv og Elin ret? »Ja, det er på den måde en form for forsvarsskrift eller et testamente. Så må læserne drage deres egne konklusioner. Jeg må indrømme, at jeg undervejs også har tænkt på de to sønners børn. På et eller andet tidspunkt vil de spørge deres forældre: 'Hvorfor har vi ikke nogen farmor og farfar?' Og når de bliver ældre og måske har lyst til at finde ud af mere, har jeg faktisk også skrevet den for dem: I skal forstå, hvad det her er for noget.« At farfar slog farmor ihjel? »Ja, og hvorfor gjorde han det? Hvad skete der egentlig? Og hvorfor ser det sådan ud i min familie? På den måde er der for mig et perspektiv i det, som heldigvis går længere end min egen miserable situation. Jeg synes også, den er en gestus over for dem.« »»Fanden tage dig« er gået godt, den er blevet læst af rigtig mange mennesker, men der har næsten ikke været nogen litterær interesse for den.«Fold sammenLæs mereFoto: Nicoline Kjems-Krognos. Niels Frank har tidligere hovedsagelig bevæget sig inden for den smallere litteratur. Drabet på Elin og »Fanden tage dig« blev på en måde en indledning til et nyt forfatterliv. »Jeg læser også selv nogle andre bøger end tidligere og prøver i det hele taget at aflæse, hvad det er for en verden, vi lever i, jeg er optaget af nogle andre ting i andre hjørner af livet.« Har du også fået andre læsere? »Det har jeg helt sikkert. Altså, det underlige er, at »Fanden tage dig« er gået godt, den er blevet læst af rigtig mange mennesker, men der har næsten ikke været nogen litterær interesse for den, og det er min fornemmelse, at mange i den litterære verden har tænkt: 'Det her er en bog, han måtte skrive, men den hører ikke til i forfatterskabet, og den er ikke litterær, så nu venter vi på, at han kommer tilbage.'« Han har været vidt omkring med »Fanden tage dig«, men ikke de samme steder som før. »Stort set ikke som i gamle dage på litteraturkurser eller universiteter eller andre steder, hvor de er interesserede i litteratur på en anden måde, end de er på krisecentre, i kvindebevægelser eller i politikredse, hvor jeg har været for tale om bogen. Dér vil de gerne tale om psykopati, partnerdrab og psykisk vold, men de er ikke interesserede i litteratur på dén måde. Så den snak har jeg slet ikke haft med nogen om »Fanden tage dig«, og jeg synes godt nok, det er underligt, for jeg har haft lige så mange litterære overvejelser med »Fanden tage dig« og nu også med »Det slutter her«, som jeg har haft med alle mine andre bøger.« »Nogle har også sagt, at mine nye læsere bare læser … efter chokket. Ligesom når man læser et kriminaldrama. Det er ikke min fornemmelse, og det preller i øvrigt fuldstændig af på mig. Jeg er egentlig ligeglad med, hvad folk læser efter – der er ikke nogen måde, der er rigtigere for mig en andre. Man læser lige præcis det, man har brug for at læse ud af en bog. Slut.« Men det handler måske også om smagsdommeri? »Jeg må indrømme, at jeg faktisk har set den litterære verden fra en anden og ikke så gunstig side. Jeg har set snobberiet. Jeg har set den bobleverden, og det er frygteligt for mig at skulle sige det, for jeg er selv blevet beskyldt for at tilhøre den tidligere. På et tidspunkt sagde en af mine forfatterkolleger: 'Ja, dine andre bøger, det var jo smukt ciselerede sætninger' – og tegnede i luften.« Niels Frank løfter højre arm og skriver formfuldendt usynligt i luften. »Så tænkte jeg: Rend mig med dine smukt ciselerede sætninger. Jeg skriver så tæt på virkeligheden, som jeg overhovedet kan, og det rager mig en høstblomst, hvor ciseleret det er. Det er slet ikke det, det handler om. Sådan noget kan jeg pludselig se, så for mig er det også, som om skællene er faldet fra øjnene. Jeg kan se bedraget. Jeg kan også se, hvor mange »tomme« bøger der er. Altså undskyld mig, men det synes jeg, at jeg kan.« »Der er kun en, der har haft et gevær i hånden, og der er kun en, der har begået et drab. Det er en straffesag og en straffehistorie. Ovre i min families livshistorier kan der være flere, som har skyld. Det kan være mig. Det kan være min mor. Det kan være min far. Men ingen dér er skyldige i straffesagen.«Fold sammenLæs mereFoto: Nicoline Kjems-Krognos. Der er noget essentielt, der ret sent er gået op for Niels Frank i skriveprocessen med »Det slutter her«. Der er meget skyld i den bog. Men der er ingen skyldige i noget strafbart, som manden er det. For at lægge afstand har Niels Frank konsekvent kaldt ham for »manden« i samtalen, selvom han er dømt og derfor må nævnes ved navn. Manden vil ikke være skyldig, men det er han. Det er ham, der har skylden. »Der er kun en, der har haft et gevær i hånden, og der er kun en, der har begået et drab. Det er en straffesag og en straffehistorie. Ovre i min families livshistorier kan der være flere, som har skyld. Det kan være mig. Det kan være min mor. Det kan være min far. Men ingen dér er skyldige i straffesagen,« konstaterer han. »Så jeg kan finde ud af alle mulige ret chokerende og triste ting om min familie, men det forklarer intet i forhold til drabet og straffesagen. Manden prøver at føre to fortællinger, som faktisk ikke har noget med hinanden at gøre, sammen, men det går først op for mig, da jeg sidder og skriver. Hvad en eller anden måtte have lavet ovre i livshistorien, er stort set ligegyldigt, for vedkommende har jo ikke begået drabet. Den, der har begået drabet, er den skyldige. Manden prøver at forklare den ene historie med den anden. Det kan ikke lade sig gøre.« Den følelse får man som læser helt fra starten af din nye bog. »Ha! Jamen det er tit sådan, når man er for tæt på, for oprørt og for påvirket – så kan man ikke se en skid. Det er derfor, jeg skriver. Det er for at komme op over vandet og se.« FAKTAOm Niels Frank61 år, forfatter og aktuel med »Det slutter her – beretning om en familie«.Bogen er en selvstændig fortsættelse til »Fanden tage dig – beretning om et kvindedrab«, som var indstillet til Nordisk Råds Litteraturpris i 2023.Niels Frank har i sin lange forfatterkarriere blandt andet modtaget Montanas Litteraturpris, Georg Brandes Prisen og Kritikerprisen.Han bor på Østerbro i København med sin mand, Jerry Alvarado.FOLD UD 61 år, forfatter og aktuel med »Det slutter her – beretning om en familie«. Bogen er en selvstændig fortsættelse til »Fanden tage dig – beretning om et kvindedrab«, som var indstillet til Nordisk Råds Litteraturpris i 2023. Niels Frank har i sin lange forfatterkarriere blandt andet modtaget Montanas Litteraturpris, Georg Brandes Prisen og Kritikerprisen. Han bor på Østerbro i København med sin mand, Jerry Alvarado.",
        "metadata": {
            "source": "https://www.berlingske.dk/litteratur/da-niels-franks-soester-blev-skudt-af-sin-eksmand-gik-noget-i-stykker",
            "image_url": "https://berlingske.bmcdn.dk/media/cache/resolve/image_x_large/image/188/1881160/24875219-forfatter-niels-frank-udgiver-romanen-det-slutter.jpg",
            "publication_time": "Lørdag d. 25. januar 2025, kl. 21.38",
            "author": "Nicoline Kjems-Krognos",
            "related_links": [],
            "attachments": []
        }
    }
}