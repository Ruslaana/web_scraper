{
    "version": "1.0",
    "document": {
        "id": "https://www_berlingske_dk/samfund/89-aarige-ellas-sveskegroed-afsloerede-smugleres-skumle-planer",
        "title": "89-årige Ellas sveskegrød afslørede smugleres skumle planer",
        "content": "Jeg har hentet tusindvis af de pakker og stillede den her på køkkenbordet og lukkede den op, akkurat som jeg plejer – og så stod jeg dér som sådan en gammel kone og måbede,« fortæller 89-årige Ella Larsen fra Hobro. Da hun forleden åbnede den pakke med sveskegrød, som hun havde købt i det lokale supermarked, var der nemlig foruden posen med frugtgrød to mobiltelefoner af mærket Alcatel i pakken. »Det er da løgn,« tænkte Ella Larsen, hvis første indskydelse var, at telefonerne var en præmie i anledning af den kommende jule-sæson. Sveskegrøden er af mærket First Price, som dagligvarekoncernen Dagrofa står bag. Her afviser man imidlertid, at der kan være tale om en konkurrencepræmie. I stedet er sveske-mobil-mysteriet endt hos lokalpolitiet i Himmerland, som i øjeblikket efterforsker sagen som en mulig smuglersag: Et nøje udtænkt komplot, hvor sveskegrøden og den farverige indpakning skulle tjene til at overlevere de to skjulte mobiltelefoner fra en hånd til en anden. Formentlig fra supermarkedets bugnende hylder til en indsat i den lokale arrest. »Den slags har vi set flere gange før i Nordjylland – at man forsøger at indsmugle mobiler, narko eller hemmelige beskeder til indsatte,« oplyser den lokale efterforskningsenhed i Hobro. På landsplan konfiskerer Kriminalforsorgen årligt op mod 1.900 mobiltelefoner i de danske fængsler og arresthuse, og den aktuelle sag kommer kort tid efter, at justitsministeren har igangsat en forsøgsordning med særlige antenner og kropsscannere for at begrænse smuglersagerne. At telefonerne var gemt i en karton sveskegrød tyder imidlertid på, at de formodede smuglere i den presserende sag kan deres Anders And. Bjørnebandens medlem nr. 176-671 beskrives nemlig som: lidt dummere end de andre og meget glad for – sveskegrød. Alternativt har bagmændene spekuleret i, hvilke varer forbrugerne oftest går udenom. Købmanden, som solgte sveskegrøden til Ella Larsen, er nemlig fast leverandør til en række arresthuse omkring Hobro. En gang om ugen kan de indsatte ønske varer fra købmanden, og derfor er der anledning til at tro, at telefonerne er blevet placeret i sveskegrøden, da den højst sandsynligt ville stå uberørt hen indtil næste arrestleverance, fortæller Hobro Politi. Sveskegrødskomplottet havde bare ikke indarbejdet i sig, at der findes indbyggere som Ella Larsen, der rent faktisk køber sveskegrød. »Lige så ofte, som jeg tænker: ’Nu skal du altså lige have en portion sveskegrød med fløde’, så går jeg ned og køber en pakke. Jeg køber kun sveskegrød og abrikosgrød, for alle de andre varianter kan jeg selv lave,« siger hun. Politiet har foretaget DNA-test på telefonerne og mener, at mulighederne for at finde frem til bagmændene er gode.",
        "metadata": {
            "source": "https://www.berlingske.dk/samfund/89-aarige-ellas-sveskegroed-afsloerede-smugleres-skumle-planer",
            "image_url": "https://berlingske.bmcdn.dk/media/cache/resolve/image_x_large/image/19/196866/15303330-din-arbejdsmobil-kan-koste-dig-jobbet.jpg",
            "publication_time": "Onsdag d. 02. november 2016, kl. 08.00",
            "author": "Astrid Ildor",
            "related_links": [],
            "attachments": []
        }
    }
}