{
    "version": "1.0",
    "document": {
        "id": "https://www_berlingske_dk/kronikker/studerende-var-til-moede-hos-revolutionaert-kommunistisk-parti-jeg",
        "title": "Studerende var til møde hos Revolutionært Kommunistisk Parti: Jeg forventede en absurd oplevelse. I stedet fik jeg opskriften på sejr",
        "content": "Hvis nogen fortalte dig, at de planlagde at stifte et politisk parti med udgangspunkt i en nyfortolkning af nazismen eller fascismen, ville du nok, i bedste fald, dø af grin. Den samme reaktion, må man forvente, ville møde ethvert forsøg på at genoplive den kommunistiske drøm i det 21. århundrede. Dog, på trods af den totalitære kommunismes mildest talt problematiske historie, er dette ikke tilfældet. Det nystiftede »Revolutionært Kommunistisk Parti« (tidligere »Revolutionære Socialister«) stiger nemlig i medlemstal og opbakning. Og netop hemmeligheden bag kommunisternes stigende popularitet satte jeg mig for at undersøge, da jeg for få dage siden kortvarigt »infiltrerede« en af partiets mange afdelinger i København. Og med »infiltrere« mener jeg, at en ung, veltalende, intelligent og tilsyneladende åbensindet kommunist efter en kort samtale, hvor jeg gav udtryk for en interesse for marxisme, inviterede mig med til ét af partiets ugentlige afdelingsmøder. Jeg takkede ja. Lad mig være ærlig. Jeg ved ikke, hvad jeg havde forventet. Måske en lille samling nostalgikere i militæruniformer, der i længsel efter Sovjetunionens storhed drømmer om at genindføre femårsplanerne. »For længe har vi liberalister hvilet på indbildte laurbær. Hvor mange af os ville besidde den intellektuelle slagkraft og modet til at debattere og kompromisløst forsvare liberalismens idealer på et hvilket som helst tidspunkt eller sted, hvis muligheden eller nødvendigheden bød sig?« skriver Alexander Hinsby. Her ses russiske kommunister i Moskva på 100-årsdagen for Lenins død 21. januar 2024.Fold sammenLæs mereFoto: Alexander Zemlianichenko/AP/Ritzau Scanpix. Måske en flok hippier rundt om et lejrbål. Som minimum havde jeg forventet en lav grad af tolerance grundet min status som selverklæret liberalist og stolt udbreder af kapitalistisk propaganda. Jeg mødte ingen af delene. Mødet begyndte med et langt oplæg fra et af afdelingens relativt nytilkomne medlemmer. Emnet? Hvordan postmodernismens fokus på individuel identitetsbevidsthed svækker klassekampen. Oplægget, som var velforberedt og velformuleret, tog omkring en halv time, hvorefter en næsten to timer lang debat fulgte blandt de øvrige medlemmer. Alle, selv jeg som vantro udefrakommende, fik lov at ytre deres meninger ved denne lejlighed. Niveauet og dybden af diskussionen ville have været nok til at tage pusten fra de fleste. Selv relativt uerfarne tilstedeværende var i stand til at recitere og forstå marxistiske værker samt at argumentere velformuleret ud fra disse. Alle kastede de om sig med bred viden om alt lige fra socioøkonomiske forhold og økonomihistorie til krigshistorie og filosofi. Revolutionært Kommunistisk Parti må siges at formå at uddanne og danne deres medlemmer i en grad, som gør dem i stand til tydeligt og overbevisende at fremføre det marxistiske budskab. Vi må erkende, at en del af marxismens landvinding kan tilskrives, at den, uden væven eller forsøg på at undskylde for sig selv, rent faktisk forsøger at levere klare og utvetydige svar på menneskehedens problemer – store som små, skriver Alexander Hinsby.Fold sammenLæs mereFoto: Niels Ahlmann Olesen/Berlingske. Rent bogligt befandt selv de mest nytilkomne medlemmer, den laveste fællesnævner, sig på et højere niveau end den gennemsnitlige dansker, og gennemsnitlige liberalister, trods forskellige aldersgrupper og relativ stor diversitet i de individuelle medlemmers uddannelsesmæssige baggrunde. Alle medlemmer, nye som gamle, bliver tilsyneladende opfordret til at fordybe sig intellektuelt og studere den marxistiske teori gennemgående. Derudover lærer de at formulere deres viden som argumenter, at skrive taler, debattere, og så videre. Med det resultat at selv et relativt nyt og ungt medlem af partiet kan betragtes som en toptunet, velsmurt maskine, når det kommer til at forsvare den marxistisk-leninistiske vision. En anden observation skal nævnes i denne sammenhæng. Selvom den to timer lange debat omfattede en lang række emner, var der én ting, som karakteriserede debatten i sin helhed: Alle emner og spørgsmål betragtedes fra et marxistisk-leninistisk perspektiv. I formuleringen af deres argumenter tog partiets medlemmer således kompromisløst udgangspunkt i teorien bag partiets ideologi. At alle verdens problemer kan reduceres til en tvedelt klassekamp mellem bourgeoisiet og proletariatet, vil naturligvis for mange, især liberalister, forekomme absurd. Men hvor meget vi end måtte ønske at erklære os lodret uenige med det marxistiske verdensperspektiv, må vi erkende, at en del af marxismens landvinding kan tilskrives, at den, uden væven eller forsøg på at undskylde for sig selv, rent faktisk forsøger at levere klare og utvetydige svar på menneskehedens problemer – store som små. »Jeg må med beklagelse indrømme, at jeg aldrig har oplevet et sådant forum, hvor det gennemsnitlige medlem var bare i nærheden af at være så veltrænet i argumentation, så velformuleret eller så teoretisk velforberedt, som til det ugentlige afdelingsmøde i Revolutionært Kommunistisk Parti, som jeg deltog i for få uger siden,« skriver kronikøren. Her ses Karl Marx' hovedværk Kapitalen.Fold sammenLæs mereFoto: Henning Bagger/Ritzau Scanpix. Dette tillader en bred skare af befolkningen at forstå og sympatisere med marxismens budskab, og det kompromisløse udgangspunkt i marxistisk teori tiltaler den yngre generation af befolkningen, hvis dagligdag præges mere og mere af frygt for klimakrise, krig og økonomisk sammenbrud, og som i stigende grad kræver tydelige svar på disse presserende spørgsmål. Selvom der naturligvis findes mange teoretisk velbevandrede liberalister i det danske politiske og intellektuelle landskab, lader den gennemsnitlige liberalist, i kontrast til kommunisterne, meget tilbage at ønske. Selv har jeg været liberalist det meste af mit liv og er kommet i en lang række fora, hvis aktiviteter og diskussioner tog udgangspunkt i det liberalistiske ideal. Og jeg må med beklagelse indrømme, at jeg aldrig har oplevet et sådant forum, hvor det gennemsnitlige medlem var bare i nærheden af at være så veltrænet i argumentation, så velformuleret eller så teoretisk velforberedt, som til det ugentlige afdelingsmøde i Revolutionært Kommunistisk Parti, som jeg deltog i for nogle uger siden. Danske kommunister i det 21. århundrede kender deres egen teori ud og ind. Og de tør være kommunister, dogmatiske og kompromisløse i langt højere grad end danske liberalister tør være liberalister. Det gennemsnitlige medlem af Revolutionært Kommunistisk Parti er ikke bange for at møde den almene dansker med teoretisk funderede forklaringer på verdens problemer og dertilhørende løsninger. De er ikke bange for at citere Lenin midt på Nørreport Station på trods af kritiske udråb fra forbigående. Få liberalister ville have viljen, eller evnen, til at stille sig op og citere Ludwig Von Mises i samme situation – hvis de overhovedet har læst ham. Vi må indse, at den ideologiske kamp stadig raser, og at vi for at vinde denne kamp ikke kan afvise behovet for en seriøs våbenopgradering, skriver Alexander Hinsby.Fold sammenLæs mereFoto: Niels Ahlmann Olesen/Berlingske. For længe har vi liberalister hvilet på indbildte laurbær. Hvor mange af os ville besidde den intellektuelle slagkraft og modet til at debattere og kompromisløst forsvare liberalismens idealer på et hvilket som helst tidspunkt eller sted, hvis muligheden eller nødvendigheden bød sig? Faktum er, at liberalismen i sin rene form er hastigt uddøende. Hvis vi ønsker at stoppe dette, må vi kaste arrogancen fra os. Vi danske liberalister kan lære meget af Revolutionært Kommunistisk Parti, som, vel vidende at historien retteligt har givet dem et dårligt ry, for længst har indset, at de er nødt til at arbejde dobbelt så hårdt som os andre. Vi må genfinde og studere teorien gennemgående. Og vi må turde fremføre selvsamme teori kompromisløst i forsvaret af individets frihed. Dette vil kræve en skærpelse af den gennemsnitlige liberalists debatevner, som kun kan opnås gennem en højere grad af organisering og træning. Vi må indse, at den ideologiske kamp stadig raser, og at vi for at vinde denne kamp ikke kan afvise behovet for en seriøs våbenopgradering. Hvis man er i tvivl om, hvordan det skal gøres, kan jeg anbefale et besøg hos Revolutionært Kommunistisk Parti. Alexander Hinsby er psykologistuderende ved Københavns Universitet ",
        "metadata": {
            "source": "https://www.berlingske.dk/kronikker/studerende-var-til-moede-hos-revolutionaert-kommunistisk-parti-jeg",
            "image_url": "https://berlingske.bmcdn.dk/media/cache/resolve/image_x_large_vertical/image/186/1862580/24841603-lad-mig-vre-rlig-jeg-ved-ikke-hvad-jeg-havde.jpg",
            "publication_time": "Søndag d. 01. december 2024, kl. 07.58",
            "author": null,
            "related_links": [],
            "attachments": []
        }
    }
}