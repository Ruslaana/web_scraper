{
    "version": "1.0",
    "document": {
        "id": "https://www_berlingske_dk/virksomheder/stor-kinesisk-spiller-vil-fylde-brillestel-med-teknologi",
        "title": "Stor kinesisk spiller vil fylde brillestel med teknologi",
        "content": "Det skal være slut med at tage telefonen frem i tide og utide. Nu bliver den kunstige intelligens indbygget i brillestel, så man bogstaveligt har den lige foran øjnene hele tiden. Kinas svar på Google, Baidu, vil fra begyndelsen af 2025 sælge såkaldte smarte briller med indbygget »privat assistent« i tiltagende skarp konkurrence med blandt andre Meta/Facebook og TikTok. Også Apple overvejer sit næste skridt her. Baidus briller har indbygget den store sprogmodel Ernie, og med dem på vil man kunne holde styr på sit kalorieindtag, stille spørgsmål om, hvad man ser, afspille musik og optage videoer og fotos gennem de indbyggede kameraer, skriver den britiske finansavis Financial Times. Brillerne blev præsenteret ved et arrangement i Shanghai tirsdag i denne uge. Det er første gang, at en af de helt store, kinesiske teknologivirksomheder går ind på dette marked, som iværksættervirksomheder hidtil har været ene om at satse på. I første omgang vil Baidus briller, hvis pris endnu er ukendt,kun blive solgt i Kina. Her harMeta/Facebook-koncernentil gengæld ikke mulighed for at sælge sine briller, som produceres i samarbejde med luksusbrillefabrikanten Ray-Ban og sælges for helt op til 379 dollar (lige under 2.700 kroner). Metas solbriller kan blandt andet streame, hvad man ser, i realtid, og sende billeder, uden at man skal have telefonen frem. Den nyeste model har Metas kunstige intelligens indbygget, så man kan give den kommandoer ved at tale til den. Metahar netop åbnet en såkaldt pop-op-butik i Los Angeles for at sælge sine briller. Den er åben året ud, hvorefter en tilsvarende midlertidig butik åbner i januar i Phoenix i nabostaten Arizona. Man kan dog ikke få vist oplysninger på brilleglassene på Metas briller, sådan som det blandt andet lod sig gøre medGoogles hedengangne Google Glasses, som forsvandt igen, fordi de var alt for grænseoverskridende og påtrængende. De havde indbygget kameraudstyr, som filmede folk, og på skærmen over det ene øje kunne man få vist informationer fra brillerne, som var koblet på internetforbindelsen. Baidus briller vil have forbindelse til selskabets korttjeneste, Baidu Maps, og onlineleksikonet Baike. Brillerne er blevet udviklet af Baidus hardwareafdeling, Xiaodu. En anden af Kinas teknologigiganter, ByteDance, der ejer det sociale medie TikTok, lancerede i oktober sit første par trådløse ørepropper med indbygget adgang til at anvende selskabets chatbot, Duobao, uden at man skal have sin telefon op af lommen. Duobao er lige nu Kinas mest benyttede chatbot og har således overhalet Ernie, som Baidu – med nogle begyndervanskeligheder – åbnede for adgangen til i marts 2023. Snap, som står bag Snapchat, lancerede i 2016 sine særlige Spectacles-briller, hvormed man kunne optage korte videosekvenser. Spectacles er siden kommet i flere nye versioner. I september 2024 kom AR Spectacles, som også kan dæmpe lyset i glassene, så de bliver til solbriller. Ifølge nyhedsbureauet Bloomberg eriPhone-giganten Applei gang med at undersøge, om selskabet ligeledes skal kaste sig ud i at producere sine egne smarte briller. Apple har givet brillerne kodenavnet Atlas. Projektet er som al nyplanlægning i Apple forsøgt holdt hemmeligt, men Apple har spurgt udvalgte ansatte, om de vil deltage i forstudierne. Apple betragter fra sidelinjen, hvordan det tilsyneladende lykkes for Meta at skabe et nyt marked.Apple selv har udelukkende lanceret et sæt Vision Pro-briller, der som en dykkermaske sættes over øjnene og giver adgang til et virtuelt univers. Prisen på 3.500 dollar (mere end 24.000 kroner) har dog sammen med tyngden og ikke alt for positive anmeldelser ikke kastet stort af sig til Apple. Apple lancerede i september sin iPhone 16, hvor funktioner med kunstig intelligens var det store slagnummer. Teknologien var imidlertid ikke klar til lancering sammen med telefonerne ogkommer derfor som opdateringeri det kommende halve til hele års tid – og foreløbig kun på nogle få hovedsprog.  ",
        "metadata": {
            "source": "https://www.berlingske.dk/virksomheder/stor-kinesisk-spiller-vil-fylde-brillestel-med-teknologi",
            "image_url": "https://berlingske.bmcdn.dk/media/cache/resolve/image_x_large_vertical/image/185/1858045/24833120-mark-zuckerberg-speaks-about-the-live-translation.jpg",
            "publication_time": "Torsdag d. 14. november 2024, kl. 15.23",
            "author": "Thomas Breinstrup",
            "related_links": [],
            "attachments": []
        }
    }
}