{
    "version": "1.0",
    "document": {
        "id": "https://www_berlingske_dk/virksomheder/zuckerbergs-personlige-satsning-paa-en-ny-digital-verden-runder-nu",
        "title": "Zuckerbergs personlige satsning på en ny digital verden runder nu 100 milliarder dollar",
        "content": "Mark Zuckerbergs personlige kæphest – satsningen på den virtuelle virkelighed set gennem særlige briller – står til at runde en regning på 100 milliarder dollar i 2025. I regnskabet for den børsnoterede Meta/Facebook-koncern,som kom i sidste uge, ses det, at der i 2024 blev brugt 19,9 milliarder dollar i divisionen Reality Labs, som er motoren i Facebook-stifteren og topchefens vision. Dermed nåede divisionen sit hidtil største underskud i et helt årti med solide minusser på bundlinjen, skriver den britiske finansavis Financial Times. Det er Reality Labs, som udvikler Metas såkaldte smarte briller i samarbejde med solbrilleproducenten Ray-Ban samt Facebooks egne Quest VR-briller. Der skal være solgt en million Ray-Ban-briller i 2024. Mark Zuckerberg sidderpå den bestemmende aktiepost i sin koncern. Han ejer 13 procent af aktierne i Meta, men hans aktier har en stemmevægt på 54,4 procent, således at han reelt sidder fuldt på magten i det selskab, som han stiftede tilbage i 2004, og som har været børsnoteret siden 2012. I efteråret 2021 omdøbtes moderselskabet fra Facebook til Meta for at afspejle den store satsning på det såkaldte metaunivers, som Mark Zuckerberg gjorde alt for at tale op som næste udgave af det mobile internet. Siden har Meta investeret store milliardbeløbi dollar i satsningen, der har gjort Mark Zuckerberg upopulær blandt mange Facebook-investorer,fordi underskuddene i afdelingen er dundrende. Ifølge Meta-regnskabet ventes Reality Labs at øge sine investeringer yderligere i 2025, somMark Zuckerberg ved regnskabspræsentationenkaldte »et afgørende år« for de smarte briller. I år skal der bruges flere end 20 milliarder dollar (143,6 milliarder kroner). Det svarer stort set til koncernens overskud for oktober-december, der var på 20,8 milliarder dollar. Mark Zuckerbergs drøm er, at han kan bygge et helt nyt digitalt univers op, som kan frigøre Facebook-koncernen fra Apples og Googles greb om mobilmarkedet. Her skal brugerne have briller på, så de kan vandre rundt i det digitale univers, som smelter sammen med den virkelige verden. Brillerne har indbyggede kameraer, mikrofoner og højttalere og gør det muligt at tage billeder, lytte til musik og chatte med en kunstig intelligens. Både Apple og Googlearbejder også på brilleprodukter, om end med mindre succes end Meta og andre spillere. Der er decideret rygter om, at Apples store satsning på sine meget dyre Vision Pro-briller, som blev lanceret i februar 2024 og fik en lunken modtagelse, kan blive sat på pause. Reality Labs havde i 2024 indtægter for 2,1 milliarder dollar, hvilket var 13 procent mere end i 2023. Underskuddet nåede til gengæld nye dybder, nemlig på 17,7 milliarder dollar, hvilket er ti procent mere end i 2023. Dermed har Reality Labs siden 2019, hvor regnskabstallene for første gang blev offentliggjort, omsat for i alt 10,1 milliarder dollar. ",
        "metadata": {
            "source": "https://www.berlingske.dk/virksomheder/zuckerbergs-personlige-satsning-paa-en-ny-digital-verden-runder-nu",
            "image_url": "https://berlingske.bmcdn.dk/media/cache/resolve/image_x_large/image/188/1885511/24883137-metafacebook-koncernens-stifter-og-bestemmende-st.jpg",
            "publication_time": "Mandag d. 03. februar 2025, kl. 13.08",
            "author": "Thomas Breinstrup",
            "related_links": [],
            "attachments": []
        }
    }
}