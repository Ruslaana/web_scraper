{
    "version": "1.0",
    "document": {
        "id": "https://www_berlingske_dk/oekonomi/minister-bad-om-hjaelp-til-at-luge-ud-i-bureaukratiet-maengden-af",
        "title": "Minister bad om hjælp til at luge ud i bureaukratiet. Mængden af henvendelser overraskede ham",
        "content": "I sine 20 år som politiker og ordfører for Venstre på forskellige områder har Jacob Jensen holdt utallige møder med hundredvis af danske virksomheder. Og de har alle sagt det samme. Der er for meget bureaukrati, for mange love og regler, som hæmmer dansk erhvervslivs konkurrenceevne. Netop den dagsorden stod derfor øverst på listen over prioriteter, da han i december 2022 blev udnævnt som minister for fødevarer, landbrug og fiskeri. Jacob Jensen igangsatte projektet »lug ud i lovgivningen« og bad virksomheder, borgere og organisationer om at henvende sig med forslag til konkrete regler og love, som enten kunne laves om eller fjernes helt. Halvandet år senere løfter Venstre-politikeren nu for første gang sløret for arbejdet og frugterne af det. Indtil videre er 51 »forenklinger« således gennemført eller planlagt til gennemførelse. Jacob Jensen er dog langtfra tilfreds, fortæller ministeren til Berlingske på sit kontor i Holbergsgade i Indre By. Skal der for alvor ske noget, kræver det langt mere hjælp, end han har fået hidtil. »Jeg havde forestillet mig, at der ville komme tusindvis af henvendelser, når nu vi åbnede for sluserne og gav virksomhederne mulighed for at komme med forslag. Men vi har kun fået omkring 400,« fortæller Jacob Jensen: »Det her projekt er drevet af input udefra, så jeg håber, at langt flere vil byde ind.« Jacob Jensen er forbavset over, at de danske fødevarevirksomheder ikke er kommet med flere forslag til at skære i bureaukratiet.Fold sammenLæs mereFoto: Mathias Svold. I 2019 var der 61.850 ansatte i statens ministerier og styrelser. I 2023 var der 74.700. Og ifølge Dansk Industri bruger danske virksomheder hvert år 41 millioner timer på alene at rapportere data til offentlige myndigheder. Det svarer til fuldtidsarbejde for omkring 25.000 mennesker og koster over 23 milliarder kroner. Derfor er størstedelen af Folketingets partier enige om, at der er for meget bureaukrati i det danske samfund. Regeringen har sat gang i en række initiativer, blandt andet at spare 1.000 årsværk i ministerier og styrelser. Dertil har transportminister Thomas Danielsen (V)taget initiativtil at skære i love og bekendtgørelser på sit område, ligesom Jacob Jensen har gjort det. Alligevel er de borgerlige oppositionspartier svært utilfredse med indsatsen, som ifølge dem er utilstrækkelig. De har i stedet foreslået en»bindende bureaukratilov«, der skal forpligte Folketinget til at levere markante besparelser. Partierne er ikke enige om målet, men ifølge Liberal Alliance skal der være 16.000 færre embedsmænd i centraladministrationen. Jacob Jensen maner dog til besindighed. For det bliver besværligt at bremse den overordnede samfundsudvikling, som han mener er den største årsag til den voksende mængde bureaukrati. »Samfundet bliver på alle måder mere komplekst, fordi vi hele tiden får mere viden. Vi ved mere om de kemikalier, vi bruger, måden at opbevare fødevarer på og mange andre ting,« siger han: »Hver eneste dag bliver vi klogere på, hvordan tingene kan gøres, og det medfører politiske krav, som bliver omsat til regler og regulering.« Det er vigtigt for Jacob Jensen, at arbejdet med at rydde op i love og regler sker systematisk. Inspirationen kommer fra hans tidligere chef Anders Fogh Rasmussen.Fold sammenLæs mereFoto: Mathias Svold. Er politikerne også blevet mere ivrige efter at regulere? »Ja, absolut. Hvis man vil slå igennem lydmuren i den konstant omskiftelige mediedagsorden og gøre sig relevant, skal man udvise handlekraft,« siger Jacob Jensen: »Politikere bliver hele tiden spurgt, hvad de har tænkt sig at gøre, når der er et problem. Og der vil man næsten altid kræve handling gennem mere regulering eller ny lovgivning. Det er naturligt.« Hvordan stopper man det? »Det bliver nok svært, desværre. Der vil hele tiden komme flere regler og krav, også fra EU. Derfor er vi nødt til at rydde op i det eksisterende. Ellers går det galt.« I et nyligtinterview til Berlingskegav Jacob Jensens minister- og partikollega Thomas Danielsen Folketingets partier skylden for, at det er svært for regeringen at levere på ambitionen om mindre bureaukrati. »Alle vil gerne have færre og mindre komplicerede regler. Men lige så snart det bliver konkret, er det pludselig anderledes,« sagde han med henvisning til både røde og blå politikere. Jacob Jensen møder opbakning fra langt de fleste, når han taler om sit arbejde med at rydde op i love og regler. Men han er enig med Thomas Danielsen i, at det har været sværere end forventet at føre planerne ud i livet. »Når man tager fat i den enkelte lov eller regel, er der meget ofte nogen, som har et godt argument for lige præcis den,« siger han: »Alle regler og love kommer et sted fra og er altid lavet af en grund.« Alligevel er Jacob Jensen opsat på, at der skal gøres noget. Ligesom sine kolleger i regeringen og den nye Europa-Kommission i Bruxelles er han nemlig dybt bekymret for Danmarks og Europas konkurrenceevne. For det hele risikerer at sande til i bureaukrati, hvis ikke der arbejdes systematisk med at få »luget ud« i de eksisterende love og regler. Derfor håber han også, at ministeriet modtager flere henvendelser i den kommende tid. »Indbakken er ikke fyldt, og den bliver ikke lukket, mens jeg er minister,« siger Jacob Jensen. Der skal ikke spares på indsatser, der er fokuseret på at opretholde en høj fødevaresikkerhed i Danmark, siger Jacob Jensen.Fold sammenLæs mereFoto: Mathias Svold. Kan du garantere, at alle forslag vil blive overvejet? »Ja, det lover jeg. Men vi skal selvfølgelig tage en masse hensyn, både politisk og for at sikre, at vi ikke går på kompromis med fødevaresikkerheden.« Er der ikke en risiko for netop det, når man fjerner regulering? »Det mener jeg ikke, hvis man gør det klogt. Vi har dygtige fagfolk til at vurdere alle forslag og kigge dem grundigt igennem, så vi gør det ordentligt og med omtanke. Og så længe vi gør det, vil jeg kalde det risikofrit.« Hvorfor er det en god idé at stille færre krav til de virksomheder, der producerer fødevarer? »Danmark er så gennemreguleret på fødevareområdet, at der er plads til at gøre meget uden at kompromittere fødevaresikkerheden. Vi skal som myndigheder ikke genere virksomhederne mere end højst nødvendigt.« Er det hensigtsmæssigt at spørge virksomhederne selv, hvilke regler de vil have fjernet? Deres interesse er vel ikke nødvendigvis den samme som samfundets? »Jeg forstår godt argumentet, men det er ikke det, vi gør. Jeg beder ikke bare landbruget og fiskeriet om at skære i lovgivningen. Jeg har bedt alle om at komme med indspark,« siger Jacob Jensen: »Og i sidste ende er det jo regeringen og Folketinget, der bestemmer. Men det er et godt udgangspunkt at spørge dem, der beskæftiger sig med reglerne, mener jeg.« Selvom han er overbevist om de positive effekter af projektet, vil Jacob Jensen ikke opfordre regeringens øvrige ministre til at gøre det samme. Der er for store forskelle på områderne til, at det giver mening at sammenligne, påpeger han. Men én ting er vigtigt for Jacob Jensen at slå fast, inden den afsatte tid til interviewet løber ud. »Der er ingen intern uenighed om det her i regeringen. Det er en vigtig dagsorden for Venstre, klart, men det oplever vi også, at det er for Socialdemokratiet og Moderaterne.« Jacob Jensen (V) har ikke oplevet nogen modstand fra sit embedsværk, selvom arbejdet med at skære i love og regler vil føre til færre administrative stillinger.Fold sammenLæs mereFoto: Mathias Svold.",
        "metadata": {
            "source": "https://www.berlingske.dk/oekonomi/minister-bad-om-hjaelp-til-at-luge-ud-i-bureaukratiet-maengden-af",
            "image_url": "https://berlingske.bmcdn.dk/media/cache/resolve/image_x_large_vertical/image/188/1880268/24873601-jacob-jensen-v-er-minister-for-fdevarer-landbr.jpg",
            "publication_time": "Fredag d. 24. januar 2025, kl. 06.45",
            "author": "Kalle Kehlet",
            "related_links": [],
            "attachments": []
        }
    }
}