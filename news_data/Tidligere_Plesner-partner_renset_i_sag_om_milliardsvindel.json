{
    "version": "1.0",
    "document": {
        "id": "https://www_berlingske_dk/virksomheder/tidligere-plesner-partner-renset-i-sag-om-milliardsvindel",
        "title": "Tidligere Plesner-partner renset i sag om milliardsvindel",
        "content": "Advokat Nikolaj Bjørnholm kan ånde lettet op. Advokatrådet har fastslået, at den tidligere Plesner-partner har rent mel i posen i en sag om udbyttesvindel, der har kostet de danske skatteborgere 9,1 milliarder kroner. Det fremgår i et brev på Nikolaj Bjørnholms egen Linkedin-profil fra Advokatrådet, der er Advokatsamfundets bestyrelse og tilsynsførende myndighed med advokater. På baggrund af en redegørelse fra Nikolaj Bjørnholm har rådet besluttet »ikke at foretage sig yderligere i sagens anledning«, som det fremgår i afgørelsen.   Nikolaj Bjørnholm var ellers mistænkt for at have rådgivet eller blåstemplet den britiske erhvervsmand Sanjay Shahs mulige bedrageri, som ved hjælp af falske dokumenter har fået udbetalt uberettigede aktieudbytte fra Skat. Nikolaj Bjørnholm har tidligere afvist at udtale sig, hvem han har rådgivet og henvist til tavshedspligten, men nu fortæller han til Berlingske, at han dog har rådgivet Sanjay Shahs selskab Solo Capital i andre sager. »Jeg har ikke rådgivet Sanjay Shah personligt. Jeg har aldrig haft noget med ham at gøre, men jeg har rådgivet hans selskab Solo Capital, hvor jeg har ydet en fuldstændig afgrænset rådgivning eksempelvis omkring indholdet af den dansk-amerikanske dobbeltbeskatningsoverenskomst. Det har intet som helst at gøre med det snyderi, som angiveligt er foregået,« siger Nikolaj Bjørnholm.  Nu siger du, at du har rådgivet Solo Capital. Du har tidligere udtalt, at du har tavshedspligt, og at du derfor ikke kunne sige noget om, hvem du har rådgivet. Hvorfor sagde du ikke, at du havde rådgivet Solo Capital i sin tid? »Når jeg nu vælger at bekræfte, at jeg har rådgivet Solo Capital er det en konsekvens af at det allerede har været massivt omtalt i de danske medier og det faktum, at jeg har afgivet en redegørelse til Advokatrådet.« Men bryder du så tavshedspligten nu? »Nej, men det ville jeg gøre, hvis jeg fortalte dig i detaljer om, hvad jeg har rådgivet om eller viste dig min rådgivning. Men jeg synes godt, jeg kan tillade mig at sige noget helt generelt i lyset af sagen. Advokatrådet har bedt om en redegørelse om min relation til Sanjay Shah og eller hans selskab. Den redegørelse har de fået, og jeg har fortalt dem, hvad min rådgivning har gået ud på. Jeg har dokumenteret det med at sende dem den pågældende rådgivning,« siger Nikolaj Bjørnholm.  Hovedpersonen står fortsat inde for den rådgivning, han har ydet til Solo Capital, selvom han i marts måtte forlade sin stilling som partner i advokatfirmaet Plesner. Nikolaj Bjørnholm fortæller, at Plesner ikke ønskede at blive associeret med det pågældende rådgivningsfelt, trods rådgivningen er foregået i en tidligere stilling og fuldt ud efter bogen ifølge Advokatrådet. »Det har haft store personlige og omdømmemæssige konsekvenser at blive bedt om at fratræde det firma, jeg var indehaver i. Den store opbakning jeg har fået den seneste måned fra klienter, kolleger og folk i skattemiljøet har glædet mig meget ligesom de hundredevis af henvendelser, som jeg har fået i lyset af Advokatrådets afgørelse,« siger Nikolaj Bjørnholm. Sanjay Shah stod i marts opsigtvækkende frem i Børsen og fortalte, at ubetalingen af 9,1 milliarder kroner var blåstemplet af danske skatteadvokater, og at udbetalingen var lovlig.  Nikolaj Bjørnholm afviser endnu en gang, at det er hans rådgivning, der har blåstemplet svindlen. Han opfordrer Sanjay Shah til at lægge den påståede rådgivning frem for offentligheden. »Jeg gentager min opfordring til Sanjay Shah om at fremlægge, hvad han er blevet rådgivet om. Det er ikke min rådgivning, der har blåstemplet det, som han hævder, at han kunne gøre lovligt. Der er kun én person, der er berettigede til at søge om at få udbytte tilbage, og det er den retsmæssige ejer. Der er ikke flere personer, der kan søge det samme udbytterefunderet. Det behøver man ikke at være skatteadvokat for at indse,« siger han.  Nikolaj Bjørnholm har fungeret som skatteadvokat i 20 år, inden han for tre år siden skiftede til en stilling som partner i Plesner. Inden da var han blandt andet partner i advokatfirmaet Bech Bruun og i det finske advokatfirma Hannes Snellman. ",
        "metadata": {
            "source": "https://www.berlingske.dk/virksomheder/tidligere-plesner-partner-renset-i-sag-om-milliardsvindel",
            "image_url": "https://berlingske.bmcdn.dk/media/cache/resolve/image_x_large/image/16/161646/13140038-nu-er-vejen-banet-for-en-ben-kulegravning-af-skat.jpg",
            "publication_time": "Torsdag d. 28. april 2016, kl. 17.07",
            "author": "Magnus Ulveman",
            "related_links": [],
            "attachments": []
        }
    }
}