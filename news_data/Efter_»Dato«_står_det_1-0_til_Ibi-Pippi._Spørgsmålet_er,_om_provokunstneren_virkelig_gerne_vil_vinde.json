{
    "version": "1.0",
    "document": {
        "id": "https://www_berlingske_dk/kultur/efter-dato-staar-det-1-0-til-ibi-pippi-spoergsmaalet-er-om-provokunstneren",
        "title": "Efter »Dato« står det 1-0 til Ibi-Pippi. Spørgsmålet er, om provokunstneren virkelig gerne vil vinde",
        "content": "De seneste dage har vært og journalistAbdel Aziz Mahmoudhaft ørerne i maskinen på internettet oven på et kontroversielt dobbeltinterview i podcasten »Dato« med provokunstnerIbi-Pippiog dennes datter Liva Læsøe.  Ibi-Pippis datter undsiger sin far.19-årige Liva Læsøe mener, at farens kunst om identitetsskift har haft for store konsekvenser for familien.Lyt til nyhedspodcasten Dato gratis i TV 2 Nyhedernes app.pic.twitter.com/ae2tNn84IK TV 2 har offentliggjort og promoveret et videoklip fra interviewet, hvor Ibi-Pippi mildest talt raser over at blive anklaget for at være en dårlig far og opremser en række medbragte eksempler, som provokunstneren mener beviser det modsatte: »Liva, vil du være sød at fortælle far, hvornår han har været en dårlig far? Fordi jeg vil gerne vide, var jeg en dårlig far de gange, hvor du bad mig om penge, og jeg sendte dem til dig på MobilePay? Var jeg en dårlig far, når jeg sendte pakker til dig med slik, chips, sodavand og gaver? Var jeg en dårlig far forrige sommer, da du var nede ved mig, kun dig? Hvor vi havde Star Wars-maraton flere dage i træk, kun dig og mig? Var jeg en dårlig far dengang, jeg sagde nej til et job til 18.000 for at se premieren på dit teaterstykke i Holstebro?« Det er hverken kønt at høre eller se på, og det næste, der sker, er naturligvis, at Liva Læsøe bryder ud i gråd, hvortil Abdel Aziz Mahmoud afbryder sig selv med ordene »hvorfor græder du, Liva?« Ser man klippet alene, giver det anledning til løftede øjenbryn. Abdel Aziz Mahmouds ord lyder unødigt hårde, og hele konceptet med den 19 år unge kvinde i en hårdtslående og udstillende konfrontation med sin transkønnede provokunstnerfar virker ikke som en entydigt god idé. Men hører man programmet i sin fulde længde, bliver alle disse bekymringer gjort til skamme. Især Abdel Aziz Mahmoud gør en strålende figur som kritisk, sympatisk og reflekteret interviewer og vært og balancerer til UG den noget prekære situation. Under samtalen bliver man som lytter konstant konfronteret med relevante og aktuelle dilemmaer og problematikker, serveret som vedkommende og fordomsfri podcast. En samtale om at være pårørende til alt det, Ibi-Pippi er, og om at være teenager med en far, der gør noget pinligt. Abdel Aziz Mahmoud er vært på TV 2s nyhedspodcast »Dato«.Fold sammenLæs mereFoto: Ida Marie Odgaard/Ritzau Scanpix. Alt er modstridende i samtalen mellem far og datter. Ibi-Pippi vil gerne skærme sine børn fra viden om sit kønsskifte og liv som kvinde, men fortæller i unødvendige detaljer om, hvor og hvordan der skal slikkes, når provokunstneren har sex som kvinde. Liva Læsøe gentager igen og igen, at hun ikke længere vil vedkende sig Ibi-Pippi som sin far, samtidig med at hele hendes mission er at forklare os andre og Ibi-Pippi, hvordan det er at have Ibi-Pippi som far. Ibi-Pippi fortryder ikke noget som helst, bliver det gentaget igen og igen, og provokunstneren ville gøre hver en handling på præcis samme måde én gang til, for Ibi-Pippi anser sig selv som en god far. Men kunstneren fortryder dog at have lavet en bestemt makrelhappening i Silkeborg, hvor Livas sociale ungdomsliv udspillede sig. Liva Læsøe anerkender transkønnede, hun støtter transkønnede, men ikke Ibi-Pippi, som hun ikke tror på er rigtigt transkønnet, hvad end det så egentlig betyder. »Jeg kan lige så lidt bevise min påstand, som Ibi-Pippi kan bevise sin,« siger hun, og heri ligger måske hele humlen. Undervejs i samtalen lyder det, som om Liva alligevel bliver i tvivl om, hvorvidt hendes fars transkønnethed er mere og andet end et mediestunt. Og med farens usande transkønnethed som præmissen for al konflikt efterlader det lytterne, og måske Liva og Ibi-Pippi, med et lille håb om forsoning. Uanset hvordan man vender og drejer det, ender samtalen 1-0 til provokunstneren. Det er provokerende temaer, sat ind i et provokerende format, perfekt sat sammen til at tiltrække opmærksomhed. Spørgsmålet er så bare, om Ibi-Pippi gerne vil vinde. Har Ibi-Pippi noget sandhedssøgende i sit væsen, og det har man vel som udøvende kunstner, må vi formode, at Ibi-Pippi gerne ville blive klogere. På sin datter, på sine forældreevner, på sin egen væren i verden. Den del lykkes umiddelbart ikke. Men samtalen lykkes alligevel. Helt grundlæggende formår Abdel Aziz Mahmoud, Ibi-Pippi og Liva Læsøe at have en interessant samtale om transkønnethed, der for en gangs skyld ikke er så pakket ind i overintellektualisering og følelsesmæssige nødudgange, at man ikke kan holde det ud. »Du er ikke længere min far, Ibi-Pippi«. Dato. To afsnit a 27 minutter. Vært: Abdel Aziz Mahmoud. Med: Ibi-Pippi Orup Hedegaard og Liva Læsøe. Tilrettelæggelse: Nicklas Bøhm og Laura Bannebjerg. Premiere 3. oktober på Podimo og TV 2.",
        "metadata": {
            "source": "https://www.berlingske.dk/kultur/efter-dato-staar-det-1-0-til-ibi-pippi-spoergsmaalet-er-om-provokunstneren",
            "image_url": null,
            "publication_time": "Fredag d. 04. oktober 2024, kl. 18.34",
            "author": "Aminata Corr Thrane",
            "related_links": [],
            "attachments": []
        }
    }
}