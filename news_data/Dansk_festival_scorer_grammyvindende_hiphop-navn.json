{
    "version": "1.0",
    "document": {
        "id": "https://www_berlingske_dk/kultur/dansk-festival-scorer-grammyvindende-hiphop-navn",
        "title": "Dansk festival scorer grammyvindende hiphop-navn",
        "content": "Siden gruppen blev dannet i 1987, har The Roots stået bag et hav af album, og det bagkatalog skal det grammyvindende hiphoporkester nu udfolde, når det til sommer skal spille i Danmark. Her er gruppen nemlig inviteret til at give koncert i DR Koncerthuset under den københavnske Jazz Festival. Det skriver festivalen i en pressemeddelelse. »The Roots er både en hiphop-myte og et usædvanligt orkester i nyere musikhistorie. De har været en højt respekteret institution i hiphop i mere end 30 år, men er samtidig en anormalitet, fordi de på eklektisk vis udfordrer genren,« lyder det i pressemeddelelsen.  Den amerikanske gruppe blev i sin tid dannet af rapperen Tariq \"Black Thought\" Trotter og trommeslageren Ahmir \"Questlove\" Thompson. »Siden begyndelsen har hiphop været dybt inspireret af og samplet jazz- og soulmusikken. I stedet for kun at bruge samples har The Roots altid foretrukket at skabe deres sange live med base i improvisation og med fuldt band, der har givet deres musik et organisk og levende udtryk,« lyder det videre i pressemeddelelsen.  Orkestret har vundet flere af de prestigefyldte grammypriser - heriblandt for bedste r'n'b-album og bedste rappræstation af en gruppe. Koncerten foregår den 10. juli klokken 21.00. Selve Jazz Festival løber af stablen fra den 6.-15. juli i hovedstaden. /ritzau/ ",
        "metadata": {
            "source": "https://www.berlingske.dk/kultur/dansk-festival-scorer-grammyvindende-hiphop-navn",
            "image_url": "https://berlingske.bmcdn.dk/media/cache/resolve/image_x_large/image/10/106841/20626135-us-entertainment-music-jazz-newport.jpg",
            "publication_time": "Onsdag d. 11. april 2018, kl. 10.30",
            "author": null,
            "related_links": [],
            "attachments": []
        }
    }
}