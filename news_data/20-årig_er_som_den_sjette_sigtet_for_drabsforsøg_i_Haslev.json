{
    "version": "1.0",
    "document": {
        "id": "https://www_berlingske_dk/samfund/20-aarig-er-som-den-sjette-sigtet-for-drabsforsoeg-i-haslev",
        "title": "20-årig er som den sjette sigtet for drabsforsøg i Haslev",
        "content": "Politiet har anholdt en 20-årig mand i sagen om et groft overfald i Haslev, hvor en ung mand i slutningen af juli blev stukket med kniv, så hans ene lunge punkterede. Han er sigtet for drabsforsøg eller i det mindste grov vold, oplyser anklager Mariam Khalil, Sydsjællands og Lolland-Falsters Politi. Den 20-årige nægtede sig skyldig, da han fredag blev fremstillet for en dommer i Retten i Næstved. Imidlertid fandt dommeren mistanken mod ham tilstrækkeligt velbegrundet til at varetægtsfængsle ham frem til 15. november. Han er fængslet for blandt andet grov vold.  Der er tale om mænd i 20erne. Overfaldet skete natten mellem 26. og 27. juli på en mark ved Gisselfeldvej i Haslev. Her blev tre-fire mænd overfaldet med slag og spark. Især den ene blev alvorligt kvæstet, da hans lunge blev ramt af et knivstik. Forud for overfaldet gik en biljagt fra Haslev mod øst ad Vestre Ringvej. Her forulykkede en Volvo, som ofrene kørte i.  De forsøgte at undslippe fra deres forfølgere. Det lykkedes imidlertid ikke. Tværtimod blev ofrene bortført og holdt fanget på forskellige adresser i flere timer. De fleste af de formodede gerningsmænd blev anholdt ved en razzia på fire adresser i Haslev få dage efter overfaldet. Her blev ti mænd anholdt. De seks blev sat på fri fod igen, mens mistanken mod de sidste fire var tilstrækkeligt velbegrundet til at varetægtsfængsle dem. Den femte mistænkte gerningsmand blev anholdt et stykke tid efter og sidder nu også varetægtsfængslet. /ritzau/",
        "metadata": {
            "source": "https://www.berlingske.dk/samfund/20-aarig-er-som-den-sjette-sigtet-for-drabsforsoeg-i-haslev",
            "image_url": "https://berlingske.bmcdn.dk/media/cache/resolve/image_x_large/image/0/9186/18465494-politi---2017051609291965_org.jpeg",
            "publication_time": "Fredag d. 27. oktober 2017, kl. 10.51",
            "author": null,
            "related_links": [],
            "attachments": []
        }
    }
}