{
    "version": "1.0",
    "document": {
        "id": "https://www_berlingske_dk/internationalt/velhavende-elever-planlagde-konkurrence-hvem-kunne-score-den",
        "title": "Velhavende elever planlagde konkurrence: Hvem kunne score den fattigste pige?",
        "content": "På sociale medier har en gruppe velhavende teenagere skrevet med hinanden om den tid, de har i vente, når de om lidt skal begynde på det britiske Durham University. Men nu har en af dem fået frataget sin plads, allerede inden han begyndte. Det, han skrev til sine venner, var nemlig så »aldeles afskyeligt,« at universitetet iværksatte en undersøgelse af de kommende elever,skriver The Guardian. I en samtale har de planlagt en konkurrence, hvor de skal dyste om, hvem der kan dyrke sex med den fattigste pige. I en anden diskuterer de brug af stoffer, og hvordan man undgår at blive anklaget for voldtægt. Og i en tredje samtale skriver en kommende studerende om, hvordan han har tænkt sig at »sove med en ny fugl hver nat blot for at have en seng«. Chatsamtalerne er blevet opdaget, efter at skærmbilleder af dem er blevet lækket på Facebook. Det har fået universitetet til at iværksætte en undersøgelse af de kommende elever, og én af dem er blevet nægtet sin studieplads. Det er uklart, hvad den kommende elev har skrevet, men ifølge universitetsledelsen udviste han med sine kommentarer en »adfærd, som ikke stemmer overens« med universitetets værdier. To andre kommende elever er også blevet undersøgt, men har fået lov til at begynde som planlagt. Andre brugere, som har deltaget i de lækkede samtaler, har vist sig slet ikke at være kommet ind på Durham University. Universitetets provicerektor, Jeremy Cook, har over for The Guardian kaldt kommentarerne »helt igennem uacceptable«.",
        "metadata": {
            "source": "https://www.berlingske.dk/internationalt/velhavende-elever-planlagde-konkurrence-hvem-kunne-score-den",
            "image_url": "https://berlingske.bmcdn.dk/media/cache/resolve/image_x_large/image/133/1337962/23531694-health-coronavirusbritain-education.jpg",
            "publication_time": "Torsdag d. 24. september 2020, kl. 12.52",
            "author": "Thomas Aagaard",
            "related_links": [],
            "attachments": []
        }
    }
}