{
    "version": "1.0",
    "document": {
        "id": "https://www_berlingske_dk/virksomheder/flyselskaber-tager-fly-ud-efter-fejl-paa-motorer",
        "title": "Flyselskaber tager fly ud efter fejl på motorer",
        "content": "Opdagelsen af problemer med motorerne i 15 fly hos Hongkong-flyselskabet Cathay Pacific får nu flere andre flyselskaber til at gennemgå deres flåde af Airbus A350S-fly. Cathay Pacific, der flyver til destinationer i Europa og Nordamerika, har siden mandag aflyst flere end 70 afgange, efter at et fly på vej fra Zürich til Hongkong blev tvunget til at vende om som følge af »en fejl i en motorkomponent«. Efter en gennemgang af alle 48 Airbus A350S-fly fandt Cathay Pacific fejl i 15 af dem. Alle er udstyret med motorer fremstillet af den britiske gigant Rolls-Royce, skriver BBC, og er nu taget ud af drift, indtil de fejlbehæftede dele er blevet erstattet. Cathay Pacific tog de førsteAirbusA350-fly i brug i 2016. Andre flyselskaber, der anvender samme flytype, er British Airways, Virgin Atlantic, Qatar Airways, Singapore Airlines og Japan Airlines. Ifølge nyhedsbureauet Bloomberg er flere af de største asiatiske flyselskaber gået i gang med egne undersøgelser. Singapore Airlines har 64 fly af slagsen. De bliver nu gennemgået »forebyggende«, som det meldes fra selskabet, der er i kontakt med såvel Airbus som Rolls-Royce. »Vore kunders og medarbejderes sikkerhed er altid vores topprioritet,« hedder det i en udtalelse. Også Japan Airlines er i færd med at undersøge sine fem fly efter at have fået nærmere oplysninger fra Cathay Pacific. De tre er allerede undersøgt, uden at der er fundet fejl. De to sidste bliver gennemset, når de lander i Tokyo. Air China har aflyst fire indenrigsflyvninger med flytypen. Selskabet ejer 30 A350-900-fly. I årets første måneder varAirbus' konkurrent, Boeing, ramt af massive problemer, efter at etdørpanel på et 737 MAX 9-fly rev sig løsog forsvandt i 4,9 kilometers højde, så Alaska Airlines-flyet måtte nødlande med et stort hul i flyskroget. Alle fly af denne type fik i en periode flyveforbud, mens de blev gennemgået. Undervejsblev der opdaget adskillige fejli monteringen. ",
        "metadata": {
            "source": "https://www.berlingske.dk/virksomheder/flyselskaber-tager-fly-ud-efter-fejl-paa-motorer",
            "image_url": "https://berlingske.bmcdn.dk/media/cache/resolve/image_x_large/image/183/1832628/24785574-et-airbus-a350-fly-fra-cathay-pacific-gr-klar-til.jpg",
            "publication_time": "Onsdag d. 04. september 2024, kl. 10.40",
            "author": "Thomas Breinstrup",
            "related_links": [],
            "attachments": []
        }
    }
}