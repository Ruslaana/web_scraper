{
    "version": "1.0",
    "document": {
        "id": "https://www_berlingske_dk/kultur/debatten-raser-paa-uafhaengighedsdagen-nationalsangen-er-paa-vej-paa",
        "title": "Debatten raser på uafhængighedsdagen: Nationalsangen er på vej på fortidens losseplads",
        "content": "Normalt er den amerikanske nationalsang et oplagt valg, hvis man vil peppe USAs uafhængighedsdag op med en patriotrisk hymne. Men på denne 4. juli er »The Star-Spangled Banner« pludselig blevet et kontroversielt nummer på playlisten. Sangen, der formelt har været USAs officielle nationalsang siden 1931, er endt i den kulturelle krigszone, hvor der i forvejen er adskillige slag i gang. Den seneste tids stærke, identitetspolitiske strømninger har ført til kritik og skrotninger af alt fra historiske statuer til TV-serier, som Black Lives Matter-bevægelsen har set sig sur på. Nu er turen kommet til manden, der skrev den berømte tekst, som amerikanerne synger med på ved allehånde nationale begivenheder. Han hedFrancis Scott Key, og ham kunne forbipasserende indtil for kort tid siden betragte, når de spadserede rundt i San Francisco. Her tronede en statue af digteren, der i 1814 skrev linjerne, der begynder med »O say can you see by the dawn's early light« og slutter med det storladent patosklingende: »And the star-spangled banner in triumph shall wave, O'er the land of the free and the home of the brave.« Men nu er nationaldigterens statue væk,revet nedaf de flokke af demonstranter, der protesterede i kølvandet på politidrabet på George Floyd. Og står det til Black Lives Matter-bevægelsen og deres støtter, ryger nationalsangen samme vej. Francis Scott Key, der levede fra 1779-1843, var slaveejer, og teksten indeholdtoprindeligtet nu slettet vers, som kritikerne opfatter som en hyldest til slaveriet. Modstanden mod »The Star-Spangled Banner« fik ny vind, da Liana Morales, en afroamerikansk-latina-studerende på en musikskole i New York, forleden blev udvalgt til at synge sangen ved dimissionen på sin årgang. Hun afviste at synge den omdiskuterede nationalsang og optrådte i stedet med »Lift Every Voice and Sing«, der anses for at være den afroamerikanske befolknings egen nationalhymne. Hendes protest-sangvalg blev til en historie iflere amerikanske medier, og diskussionen om en ny nationalsang tog yderligere fart, da flere sportshold valgte at skrotte»The Star-Spangled Banner«før kampene. Senest har denamerikanske fodboldliga, NFL, meddelt, at »Lift Every Voice and Sing« skal synges forud for de kommende kampe i turneringens såkaldte Week 1. Først bagefter får publikum lov at synge med på »The Star-Spangled Banner«, hvilket har fået Twitter til at eksplodere i kontrovers. Mange Twitter-brugere anklager NFL for at gøre sig skyldig i rendyrket racisme over for både de sorte og de hvide amerikanere ved at dele nationalsangen op i farver.  I find it offensive that some are pushing a Black National Anthem. We are one country, with one flag and one anthem. And we need to stand up for it, not kneel. I'm sick of this bullshit trying to categorize us by groups.Am I off base here? Nationalsangen har i forvejen givet anledning til megen kontrovers i NFL. Indtil for nylig insisterede forbundet på, at spillerne skulle stå op og lægge hånden på hjertet under nationalsangen. Nu er det i stedet blevet comme il faut at»take a knee«i sympati med Black Lives Matter. NFLs nye sangvalg før kampene er endnu et symbol på sportens kulturelle skift. Nu er det store spørgsmål så, hvilken sang, der skal have status af permanent nationalsang, hvis »The Star-Spangled Banner« ender under det moderne USAs store krænkelsesgravsten. »Lift Every Voice and Sing« er selvsagt allerede blevet foreslået. Den blev skrevet i år 1900 af James Weldon Johnson og blev i 1919 officielt anerkendt som det sorte USAs nationalsang af The National Association for the Advancement of Colored People. Det burde garantere en vis krænkelsesmæssig helgardering, men omvendt vil det vække et afsindigt raseri, at sangen ekskluderer den hvide befolkning, og blot føre til mere splittelse. Og nu er en helt tredje sang dukket op i diskussionen om det nationale sangvalg. Aktivisten ogforfatteren Kevin Powellhar, sammen med flere støtter,foreslåetat gøre John Lennons »Imagine« til ny amerikansk nationalsang. (artiklen fortsætter under billedet) John Lennon, her fotograferet i 1979, er pludselig i spil som komponist til den amerikanske nationalsang. Aktivister vil have »Imagine« som national fælleshymne.Fold sammenLæs mereFoto: Netflix NF/NDR. Han begrunder sit valg med, at sangen er »den smukkeste, mest samlende sang for alle, uanset baggrund«. At John Lennon er brite, om end han boede en årrække i New York, hvor han blev brutalt myrdet i 1980, betyder åbenbart mindre. Det efterhånden hårdt pressede konservative USA er selvsagt gået til modangreb. Én ting er tanken om, at en britisk hippie-rockstjerne skal levere ordene til de mest hellige og nationalt forankrede begivenheder på amerikansk jord, noget andet er, at linjer som »and no religion too«, er helt uacceptable for store dele af befolkningen. Mange konservative anser endda Lennon, der var venstreorienteret ateist, for at være kommunist. Mens nationalsangen har aktiveret endnu en polariseret debat, og mens amerikanerne fejrer 4. juli med coronakrisen og kulturkampens ånde i nakken, er der kun nostalgiens vinger at søge ly under. »The Star-Spangled Banner« har udgjort soundtracket til mange af de stunder, som nu næsten synes glemt; det var dengang et langt mere ubekymret USA lod sig indhylle i fælles nationalitetsfølelse, i hvert fald momentant. Kulturelle nostalgikere bør smutte omkring YouTube og gense den nok mest legendariske optræden med nationalsangen nogensinde, nemlig dengang Whitney Houston optrådte før Superbowl i Tampa, Florida, i 1991. Hun genudgav i øvrigt sangen som single i 2001, og alt overskud gik til at støtte ofrene for terrorangrebet mod USA 11. september samme år. Amerikanerne købte singlen i vildskab, og den blev Whitney Houstons sidste top 10-hit. Dengang formåede en sort kvinde med en mageløs stemme det, som ingen lige nu formår: at forene de forenede stater. I dag ville selv Whitney have svært ved at synge nationen op. For slet ikke at tale om besværet med at finde en sang, som et samlet USA kunne blive enige om at synge med på. (Whitney Houstons legendariske optræden fra 1991. Sangen begynder efter 37 sekunder)  FAKTADerfor fejrer amerikanerne 4. juli4. juli er den amerikanske uafhængighedsdag og har været national helligdag siden 1941.Dagen markerer USAs uafhængighed fra briterne, som blev vedtaget med et flertal i Den Kontinentale Kongres 2. juli 1776. Men det var først to dage senere, 4. juli, at de 13 daværende amerikanske kolonier formelt erklærede deres uafhængighed.Amerikanerne fejrer typisk dagen med alt fra grillfester til paradeoptog og fyrværkerishow, mens de iklæder sig nationalfarverne. I år er festlighederne dog stærkt amputeret af det galoperende udbrud af coronavirus i USA.FOLD UD 4. juli er den amerikanske uafhængighedsdag og har været national helligdag siden 1941. Dagen markerer USAs uafhængighed fra briterne, som blev vedtaget med et flertal i Den Kontinentale Kongres 2. juli 1776. Men det var først to dage senere, 4. juli, at de 13 daværende amerikanske kolonier formelt erklærede deres uafhængighed. Amerikanerne fejrer typisk dagen med alt fra grillfester til paradeoptog og fyrværkerishow, mens de iklæder sig nationalfarverne. I år er festlighederne dog stærkt amputeret af det galoperende udbrud af coronavirus i USA. ",
        "metadata": {
            "source": "https://www.berlingske.dk/kultur/debatten-raser-paa-uafhaengighedsdagen-nationalsangen-er-paa-vej-paa",
            "image_url": "https://berlingske.bmcdn.dk/media/cache/resolve/image_x_large_vertical/image/131/1310688/23462853-us-policits-racism-juneteenth.jpg",
            "publication_time": "Lørdag d. 04. juli 2020, kl. 10.00",
            "author": "Birgitte Borup",
            "related_links": [],
            "attachments": []
        }
    }
}