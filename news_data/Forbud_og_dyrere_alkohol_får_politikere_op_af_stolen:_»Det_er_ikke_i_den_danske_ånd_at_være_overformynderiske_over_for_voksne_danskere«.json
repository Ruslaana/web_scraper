{
    "version": "1.0",
    "document": {
        "id": "https://www_berlingske_dk/indland/forbud-og-dyrere-alkohol-faar-politikere-op-af-stolen-det-er-ikke-i-den",
        "title": "Forbud og dyrere alkohol får politikere op af stolen: »Det er ikke i den danske ånd at være overformynderiske over for voksne danskere«",
        "content": "Drop det. Danskerne skal selv kunne bestemme, hvornår på døgnet de vil købe øl eller anden alkohol i butikkerne. Reaktionen er hård fra flere politiske partier, efter at Lægeforeningen nu kræver et opgør med landets drukkultur. Foreningen foreslår blandtni bud, at det ikke skal være muligt at købe en øl eller anden spiritus i en kiosk efter klokken 22. Der skal også indføres minimumspriser, så alkohol ikke er så billig, som den er nu. Det vækker modstand på Christiansborg. »Jeg mener helt ærligt ikke, at tvang, forbud og formynderi er den eneste vej frem,« skriver Jens Henrik Thulesen Dahl, der er sundhedsordfører hos Danmarksdemokraterne, til Berlingske. Og flere er enige. Moderaterne sundhedsordfører, Monika Rubin, mener ikke, at Danmark skal have et totalforbud mod salg af alkohol i butikker efter kl. 22, som Lægeforeningen foreslår: »Det er i min optik ikke i den danske ånd, at vi skal være overformynderiske over for voksne danskere i hele landet og bestemme, hvad de køber af drikkevarer i de sene aften- og nattetimer,« skriver Monika Rubin til Berlingske. Hun står dog ved denforebyggelsesplanmålrettet børn- og unge i forhold til alkohol, som regeringen, herunder Moderaterne, blandt andre partier fremlagde i november sidste år: »Jeg mener bestemt heller ikke, at børn hører til i nattelivet, hvorfor jeg også er rigtig glad for, at vi i forebyggelsesaftalen har lavet et forbud mod salg af alkohol til unge under 18 år efter klokken 22 i butikker i nattelivszoner,« skriver hun. Den plan bakker Danmarksdemokraterne også op om. »Med forebyggelsesaftalen aftalte vi faktisk, at man ikke skal kunne servere alkohol for børn og unge under 18 i særlige nattelivszoner mellem 22-08. Men et totalt forbud mod salg mellem 22-08 mener jeg er for langt at gå,« skriver Jens Henrik Thulesen Dahl, Danmarksdemokraterne sundhedsordfører, til Berlingske og tilføjer: »Hvis en voksen mand eller kvinde får lyst til at købe en øl efter kl. 22 en lørdag aften, så mener jeg simpelthen, at vedkommende skal have lov til det.« Forslagene fra Lægeforeningen kommer, da foreningen mener, at der skal gøre op med danskernes drukkultur, der har taget overhånd: »Samværet blandt børn og unge er for ofte centreret om en fuldskabskultur. Også blandt mange voksne er der skabt miljøer og sociale sammenhænge, hvor alkohol er i centrum. Det er kammet over. Der skal skabes nogle sundere rammer. Danmark skal have en mere bæredygtig alkoholkultur i fremtiden, og det må politikerne tage ansvar for,« siger formanden for Lægeforeningen, Camilla Rathcke, tilBerlingske. Selv spiritusproducenterne meget positivt på et eventuelt forbud, da de selv efterspørger tiltag, der kan sikre en mere ansvarlig alkoholkultur i Danmark: »Det er helt afgørende at holde fast i, at alkohol er for voksne, at alkohol altid skal nydes ansvarligt og i passende rammer og mængder. Her er et forbud mod salg af alkohol i detailhandlen mellem kl. 22 og kl. 8 en fornuftig vej at gå. Vi mener også, at minimumspriser er en god løsning,« skriver Jesper Fenger-Mieritz, der er formand for Danske Destillerier og Spiritusproducenter og partner i Begin Copenhagen, til Berlingske. Socialdemokratiets forebyggelsesordfører, Matilde Powers, vurderer ikke, at der kommer yderligere tiltag rettet mod børns og unges alkoholforbrug under denne regering,  har hun sagttil Berlingske. Men det kan godt komme på tale at se på indsatser mod alkoholmisbruget blandt voksne, for eksempel om det fortsat skal være tilladt at sælge alkohol på tankstationer.",
        "metadata": {
            "source": "https://www.berlingske.dk/indland/forbud-og-dyrere-alkohol-faar-politikere-op-af-stolen-det-er-ikke-i-den",
            "image_url": null,
            "publication_time": "Onsdag d. 27. november 2024, kl. 18.32",
            "author": "Sofie Dyhm-Junge",
            "related_links": [],
            "attachments": []
        }
    }
}