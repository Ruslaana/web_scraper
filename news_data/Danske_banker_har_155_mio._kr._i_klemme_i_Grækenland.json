{
    "version": "1.0",
    "document": {
        "id": "https://www_berlingske_dk/oekonomi/danske-banker-har-155-mio_-kr_-i-klemme-i-graekenland",
        "title": "Danske banker har 155 mio. kr. i klemme i Grækenland",
        "content": "Den seneste opgørelse fra centralbankernes centralbank, Bank for International Settlements i Schweiz viser, at danske banker ved udgangen af 2014 havde 155 mio. kr. i klemme i Grækenland i form af udlån til græske banker, virksomheder og husholdninger. Det skriverJyllands-Posten. »De danske banker har nærmest ingen eksponering i Grækenland. Men det er klart, at hvis uroen får væksten i euro-området til at gå ned, så vil det ramme dansk erhvervsliv, og i så fald bliver danske banker også ramt. Men det er stadig usikkert, hvad konsekvenserne bliver«, siger Niels Storm Stenbæk, cheføkonom i Finansrådet, som er de danske bankers interesseorganisation.  Samlet set udgør eksponeringen mod Grækenland for de europæiske banker 300 mia. kr, hvilket svarer til 0,18 pct. af bankernes samlede fordringer. Derfor får problemerne i Grækenland ingen betydning for Europas banker, mener Nykredit, som påpeger, at der er lavet en lang række foranstaltninger. En af foranstaltningerne er den europæiske bankunion og den Europæiske Centralbanks gennemgang af de europæiske bankers balancer.  ",
        "metadata": {
            "source": "https://www.berlingske.dk/oekonomi/danske-banker-har-155-mio.-kr.-i-klemme-i-graekenland",
            "image_url": "https://berlingske.bmcdn.dk/media/cache/resolve/image_x_large/image/17/177823/9589411-kvartalsregnskab-fra-danske-bank.jpg",
            "publication_time": "Tirsdag d. 07. juli 2015, kl. 09.12",
            "author": null,
            "related_links": [],
            "attachments": []
        }
    }
}