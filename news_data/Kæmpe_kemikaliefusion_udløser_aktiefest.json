{
    "version": "1.0",
    "document": {
        "id": "https://www_berlingske_dk/virksomheder/kaempe-kemikaliefusion-udloeser-aktiefest",
        "title": "Kæmpe kemikaliefusion udløser aktiefest",
        "content": "De to enorme kemikalieproducenter DuPont og Dow Chemical er ifølge Wall Street Journal på vej i armene på hinanden. Rygterne om det forestående bryllup sendte onsdag de to amerikanske selskabers aktier på himmelflugt. Aktierne i DuPont, der i Danmark er bedst kendt som køberen af Danisco, steg med 12 procent, mens aktierne i Dow Chemical steg tilsvarende. Hvis man regner ud fra onsdagens aktiekurs, vil de to selskaber skabe en sand gigant med en markedsværdi på 130,4 milliarder dollar eller 890 milliarder kroner.  Ud over synergier på anslået tre milliarder dollar vil kombinationen af de to selskaber skabe et selskab, der er stærkt inden for kemikalier til industri og til landbrug. Specielt kemikalier til landbrug er i fokus, da det ville skabe en gigant på det fragmenterede og ustabile marked.  Wall Street Journal understreger, at intet et skrevet under endnu. Samtidig vil en eventuel fusion skulle godkendes af konkurrencemyndigheder verden over. Kemikaliemarkedet har i en længere periode oplevet rygter og planer om sammenslutninger, da størrelse er afgørende. Tidligere har der været rygter om, at DuPont ville købe dele af Syngenta.",
        "metadata": {
            "source": "https://www.berlingske.dk/virksomheder/kaempe-kemikaliefusion-udloeser-aktiefest",
            "image_url": "https://berlingske.bmcdn.dk/media/cache/resolve/image_x_large/image/25/256089/11637738-markets-stocks.jpg",
            "publication_time": "Torsdag d. 10. december 2015, kl. 00.47",
            "author": null,
            "related_links": [],
            "attachments": []
        }
    }
}