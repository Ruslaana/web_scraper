{
    "version": "1.0",
    "document": {
        "id": "https://www_berlingske_dk/virksomheder/var-det-en-fejl-at-lukke-irma-nu-er-coops-topchef-tavs",
        "title": "Var det en fejl at lukke Irma? Nu er Coops topchef tavs",
        "content": "Det skabte stor debat, da Coop i 2023 valgte at lukke den engang så populære supermarkedskæde Irma. Foran butikkerne demonstrerede kunderne mod beslutningen, men Coop holdt fast. Forbrugerne havde i sidste ende selv svigtet de særlige Irma-butikker. De ønskede ikke i tilstrækkelig grad at betale mere for økologiske og de særlige Irma-produkter, som kæden tilbød, lød det. »Forbrugerne har de butikker, som de beder om. Danskerne stemte med fødderne, og de vil have noget, som er hurtigt og let – og lige nu går de benhårdt efter pris,« lød det efterfølgende fra Lasse Bolander, den daværende bestyrelsesformand for Coop. Nu har Coop fået ny topchef: Thor Skov Jørgensen afløste således i sommeren 2024 Kræn Østergaard Nielsen, som var manden,der lukkede Irma. Og den nye mand på topposten er ordknap, når det handler om Irma. Man kan fortsat købe mange Irma-varer i Coops butikker, fortæller den nye chef. Men direkte adspurgt, ønsker han i dag ikke at udtale sig om, hvorvidt han mener, at lukningen af kæden var en fejl. »Beslutningen om at lukke Irma blev taget længe før min tid, og derfor har jeg ikke brugt tid på at vurdere, om den beslutning var rigtig. Men jeg kan sige, at det rigtige for Coop fremadrettet er at fokusere på de fire kæder, vi har. Det er ikke at åbne en ny kæde,« siger Thor Skov Jørgensen. Ville du i dag som topchef for Coop ønske, at I fortsat havde Irma? »Det har jeg ikke noget svar på. Det er som sagt en beslutning, der er truffet for længe siden.« Coops nye topchef, Thor Skov Jørgensen, kom til supermarkedskoncernen efter beslutningen om at lukke Irma. I dag har han ikke meget at sige om det valg.Fold sammenLæs mereFoto: Niels Ahlmann Olesen. Kræn Østergaard Nielsen kom i 2023 med en ny strategi ved navn »Fremtidens Coop«, der skulle rette op på økonomien i det skrantende Coop. Den betød blandt andet, at kendte kæder som Irma, SuperBrugsen, Kvickly og Fakta skulle afvikles, og at Coop Danmark fremover ville fokusere på tre nye kæder: Coop, Brugsen og 365discount. Men den strategi gik langtfra som planlagt. Sidste år skød energiselskabet OK og Coop Amba ca. to milliarder kroner ind i Coop, og OK blve dermed medejer af supermarkedskoncernen. Ud røg Kræn Østergaard Nielsen, hvorefter det blev besluttet, at SuperBrugsen og Kvickly alligevel ikke skulle lukke, mens Irma var et overstået kapitel. Den tidligere Irma-direktør Alfred Josefsen har dog stået bag et slags forsøg på en genoplivning. Uafhængigt af Coop har han stiftet og er blevet administrerende direktør i den nye Alma-kæde, som indtil videre har en butik på Frederiksberg og snart får en mere i det centrale København. Coop selv bruger i dag Irma-navnet til en række varer, som bliver solgt i koncernens fire kæder. Coop tester i øjeblikket at rulle endnu flere produkter ud med Irma-navnet. Den store danske supermarkedskædefremlagde torsdag et årsregnskab, som viste et overskud på hele 818 millioner kroner. Men de umiddelbart pæne tal skyldes store ejendomssalg. For Coops kerneforretning – kæderne Superbrugsen, Brugsen, Kvickly og 365discount – har det fortsat svært. I alt tabte de fire kæder over 600 millioner kroner på driften i løbet af året, viste regnskabet.",
        "metadata": {
            "source": "https://www.berlingske.dk/virksomheder/var-det-en-fejl-at-lukke-irma-nu-er-coops-topchef-tavs",
            "image_url": "https://berlingske.bmcdn.dk/media/cache/resolve/image_x_large_vertical/image/191/1914567/24937530-irma-var-danmarks-dleste-daglivarerkde-i-2023-b.jpg",
            "publication_time": "Torsdag d. 24. april 2025, kl. 12.03",
            "author": "Lasse Friis",
            "related_links": [],
            "attachments": []
        }
    }
}