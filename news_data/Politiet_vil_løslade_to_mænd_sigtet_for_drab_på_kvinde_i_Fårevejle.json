{
    "version": "1.0",
    "document": {
        "id": "https://www_berlingske_dk/indland/politiet-vil-loeslade-to-maend-sigtet-for-drab-paa-kvinde-i-faarevejle",
        "title": "Politiet vil løslade to mænd sigtet for drab på kvinde i Fårevejle",
        "content": "To mænd, der onsdag aften blev anholdt og sigtet for drab på en 57-årig kvinde i Fårevejle, bliver formentlig løsladt. Det oplyser Asger Bechstrøm, vagtchef ved Midt- og Vestsjællands Politi, til Ekstra Bladet. Politiet opretholder sigtelsen mod de to mænd, der er henholdsvis 65 og 69 år, men man regner ikke med at fremstille dem i grundlovsforhør, lyder det. Efter onsdagens afhøringer har politiet ikke nok beviser mod dem. Kvinden blev fundet død onsdag klokken 14.43 på en adresse på Adelers Allé i Fårevejle. Asger Bechstrøm oplyser til Ekstra Bladet, at politiet arbejder efter nogle bestemte hypoteser, men han kan ikke gå nærmere ind i sagen. »Kvinden blev fundet af en bekendt, da hendes familie ikke kunne komme i kontakt med hendes,« sagde vicepolitiinspektør Lars Krogsgaard onsdag i en pressemeddelelse. Efter en stor efterforskning anholdt politiet de to mænd, fordi man mente, at de kunne have en forbindelse til kvindens død. /ritzau/ ",
        "metadata": {
            "source": "https://www.berlingske.dk/indland/politiet-vil-loeslade-to-maend-sigtet-for-drab-paa-kvinde-i-faarevejle",
            "image_url": "https://berlingske.bmcdn.dk/media/cache/resolve/image_x_large/image/168/1689234/24461220-.jpg",
            "publication_time": "Torsdag d. 22. juni 2023, kl. 07.34",
            "author": null,
            "related_links": [],
            "attachments": []
        }
    }
}