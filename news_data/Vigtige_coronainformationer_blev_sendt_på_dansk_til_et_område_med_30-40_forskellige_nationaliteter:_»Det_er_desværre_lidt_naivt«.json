{
    "version": "1.0",
    "document": {
        "id": "https://www_berlingske_dk/indland/vigtige-coronainformationer-blev-sendt-paa-dansk-til-et-omraade-med-30-40",
        "title": "Vigtige coronainformationer blev sendt på dansk til et område med 30-40 forskellige nationaliteter: »Det er desværre lidt naivt«",
        "content": "Torsdag den 7. august sendte boligforeningerne AB og AAB i Silkeborg SMSer ud til beboerne på Lupinvej og Resedavej for at få dem til at benytte sig af coronatestbussen i området. Smittespredningen af coronavirussen i Silkeborg er primært sket i boligområderne ved Lupinvej og Resedavej. I området har beboerne 30-40 forskellige nationaliteter, men SMSerne blev udelukkende sendt ud på dansk. I boligforeningerne forventer de, at beboerne selv sørger for at få oversat til et andet sprog end dansk, hvis det er nødvendigt. Fra i fredags blev det muligt at blive testet i et mobilt testcenter placeret på Kejlstrupvej 51 i Silkeborg. Det mobile testcenter blev opstillet på baggrund af et smitteudbrud i området ved Lupinvej og Resedavej i byen.Fold sammenLæs mereFoto: Helle Arensbak/Ritzau Scanpix. »Vi har fået at vide, at man bruger Google Translate eller andet til at oversætte til sit eget sprog,« siger René Kjær Rasmussen, direktør i Arbejdernes Byggeforening. Det møder kritik fra Line Vikkelsø Slot, chefkonsulent hos Institut for Menneskerettigheder og forfatter til enrapport, der peger på, at myndighedernes information om covid-19 ikke har været tilstrækkelig i indvandrerområderne. »Man må regne med, at der skal mere til. Det er desværre lidt naivt at forestille sig, at alle kan afkode en besked på dansk. Hvis man ved, at det er et område, hvor der bor mange indvandrere, så er der nogle i gruppen, som ikke vil mestre det danske tilstrækkeligt til at modtage en dansk SMS og afkode den. Det er simpelthen for vigtig information til, at man kan lade den gå tabt,« siger Line Vikkelsø Slot. SMSen fra boligforeningerne lyder således: »Kære beboer på Lupinvej og Resedavej Grundet den øget smittespredning af Covid-19 i området Lupinvej/Resedavej vil sundhedsstyrelsens testbus være i området fra i dag fredag d. 7. august fra 10-15, lørdag og søndag fra 9-15. Vi opfordrer alle beboere som IKKE har symptomer på Corona til at få foretaget en gratis test i testbussen. Hvis du har symptomer på corona skal du blive hjemme og kontakte din egen læge. Sammen kan vi stoppe smittespredningen. Husk god håndhygiejne og hold afstand. De bedste hilsner Arbejdernes Byggeforening og AAB Silkeborg.« Lederen af den boligsociale helhedsplan i Silkeborg mener, at man kan komme langt ved at kommunikere på dansk i området: »Jeg tror, vi kommer rigtig langt med SMSerne. Men vi ved godt, at der er nogle, der har brug for hjælp til at få det oversat, og så spørger vi rundt, om der er nogle, der kan hjælpe med det. Ellers skulle man, hver gang man skulle sende noget ud, oversætte det. Der bor 30-40 forskellige etniske oprindelser, så hvad skal man gøre, og hvem skal gøre det,« spørger Mia Butler, leder af den boligsociale helhedsplan i Silkeborg. Line Vikkelsø Slot mener, at de nationale myndigheder bør sikre, at alle borgere i forbindelse med en sundhedskrise, som den vi aktuelt befinder os i, får forståelig information. Uanset deres nationalitet og hvilket sprog, de forstår. »Jeg er i tvivl om, hvor meget man kan smide ansvaret over på de lokale boligforeninger. Jeg mener, at de nationale myndigheder har et kæmpestort ansvar for løbende at sikre materiale, der virker i forhold til målgrupperne,« siger Line Vikkelsø Slot. Mia Butler peger på, at der mangler video eller grafik til de mange beboerne, der ikke forstår dansk. »Selv om du får ting oversat, er der stadig mange analfabeter, som ikke kan læse. Det, jeg godt kunne tænke mig lige nu, er at få noget grafik eller tegnefilm for eksempel. Noget, som man ikke skal have læsefærdigheder for at forstå. Man skal passe på ikke at stirre sig blind på det skrevne ord,« siger Mia Butler. »Jeg synes, at der centralt skal laves noget, som vi alle kan bruge, så vi ikke skal sidde lokalt i alle kommuner og opfinde det. Det er noget af det, som jeg har bragt videre i systemet.« siger hun. Line Vikkelsø Slot peger i samme retning. »Man er simpelthen nødt til at forstå, at det ikke er tilstrækkeligt bare at oversætte information, fordi barriererne i modtagergruppen også handler om manglende uddannelsesniveau og evne til at indoptage kompliceret stof,« siger hun. Hun anbefaler derfor, at myndighederne træder til, når det gælder om at få informationerne distribueret på den rette måde. Boligforeningerne gør formentligt et stort stykke arbejde, men det er vigtigt, at myndighederne stiller egnet materiale til rådighed. »Myndighederne skal simpelthen ud og etablere et effektivt samarbejde med civilsamfundet, så man løbende kan informere mundtligt på de forskellige sprog gennem et mindre avanceret materiale,« siger hun.",
        "metadata": {
            "source": "https://www.berlingske.dk/indland/vigtige-coronainformationer-blev-sendt-paa-dansk-til-et-omraade-med-30-40",
            "image_url": null,
            "publication_time": "Onsdag d. 12. august 2020, kl. 07.50",
            "author": "Christina Elkorn",
            "related_links": [],
            "attachments": []
        }
    }
}