{
    "version": "1.0",
    "document": {
        "id": "https://www_berlingske_dk/sport/coronaplagede-kap-verde-taberdoemmes-mod-tyskland-ved-vm",
        "title": "Coronaplagede Kap Verde taberdømmes mod Tyskland ved VM",
        "content": "Coronapandemien har haft godt tag i håndboldherrernes igangværende VM i Egypten. Søndag koster det en aflyst kamp. Grundet coronasmitte i truppen hos Kap Verde kan holdet ikke mønstre ti spillere på holdkortet til søndagens kamp mod Tyskland i gruppe A. Ti spillere inklusive målmand er kravet ifølge reglerne. Derfor bliver holdet taberdømt, meddeler Kap Verdes håndboldforbund på Facebook. En oplysning TV2 Sport har fået bekræftet. Det Internationale Håndboldforbund (IHF) har endnu ikke har bekræftet det. Det afrikanske landshold blev allerede reduceret til 11 kampklare spillere ved ankomsten til VM, som man åbnede med et nederlag på syv mål til Ungarn med en decimeret trup. Efterfølgende har yderligere to spillere afleveret positive coronatest. Det koster nu en tabt kamp på skrivebordet. Det betyder, at Tyskland vinder kampen med 10-0 og holder fast i gruppens førsteplads. Kap Verde bliver dog ikke smidt ud af VM. Det sker først, hvis holdet ikke kan stille til start i endnu en kamp. Det vil i så fald dreje sig om sidste gruppekamp mod Uruguay. Tyskerne indledte VM med at tildele Uruguay en gedigen håndboldlektion, som endte med en sejr på 43-14. De tre bedste hold fra gruppen går videre til mellemrunden. Såfremt Ungarn tager den forventede sejr mod Uruguay søndag, skal Kap Verde og Uruguay tirsdag spille om en plads i mellemrunden. Hvis altså Kap Verde kan stille hold til den tid. Danmark har også været påvirket af corona ved VM, hvor fløjspilleren Emil Jakobsen blev testet positiv forud for åbningskampen mod Bahrain. /ritzau/",
        "metadata": {
            "source": "https://www.berlingske.dk/sport/coronaplagede-kap-verde-taberdoemmes-mod-tyskland-ved-vm",
            "image_url": "https://berlingske.bmcdn.dk/media/cache/resolve/image_x_large/image/137/1378684/23636839-2021-ihf-handball-world-champi.jpeg",
            "publication_time": "Søndag d. 17. januar 2021, kl. 11.05",
            "author": null,
            "related_links": [],
            "attachments": []
        }
    }
}