{
    "version": "1.0",
    "document": {
        "id": "https://www_berlingske_dk/videnskab/samsung-runder-mobil-milepael",
        "title": "Samsung runder mobil-milepæl",
        "content": "Samlebåndene hos sydkoreanske Samsung ruller hurtigere og hurtigere i denne tid, og nu meddeleler selskabet, at de nu har rundt 100 mio. solgte Galaxy-mobiler. Det er en ganske bemærkelsesværdig rekord for selskabet, der i øjeblikket sælger Galaxy-mobiler hurtigere end Apple kan sælge iPhones. Galaxyserien blev sendt på markedet i 2010 med den første version af mobilen, der også er den indtil videre mindst populære. I 2011 kom selskabets gennembrud med Galaxy SII og sidste år sendte Samsung så moppedrengen SIII på markedet. Den 4,8 tommer store smartphone blev dengang rost til skyerne af anmelderne, også hos nærværende avis, men blev samtidig kritiseret for at være så stor, at den nærmede sig en tavlecomputers, snarere end en mobiltelefon. iPhone på vej mod 300 mio. Selv om Galaxy SII og SIII er de bedst sælgende, rummer serien også andre mobiler, eksempelvis Galaxy SIII mini -og ikke mindst Googles egen-brandede Galaxy Nexus. Apple er til sammenligning på vej mod 300 mio. solgte iPhones - dog i lidt langsommere tempo. Således kunne The Wall Street Journal i dag rapportere, at Apple har skruet ned for produktionen af iPhone 5, på grund af en efterspørgsel, der har vist sig mere slatten end ventet. Galaxy-serien drives af Googles Android-system, der udgør kernen i 75 procent af alle solgte smartphones globalt.",
        "metadata": {
            "source": "https://www.berlingske.dk/videnskab/samsung-runder-mobil-milepael",
            "image_url": "https://berlingske.bmcdn.dk/media/cache/resolve/image_x_large/image/27/277793/6024129-britain.jpg",
            "publication_time": "Mandag d. 14. januar 2013, kl. 11.58",
            "author": "Mads Allingstrup",
            "related_links": [],
            "attachments": []
        }
    }
}