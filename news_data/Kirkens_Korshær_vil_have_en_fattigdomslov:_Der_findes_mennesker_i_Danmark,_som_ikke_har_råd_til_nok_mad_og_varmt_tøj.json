{
    "version": "1.0",
    "document": {
        "id": "https://www_berlingske_dk/kommentarer/kirkens-korshaer-vil-have-en-fattigdomslov-der-findes-mennesker-i",
        "title": "Kirkens Korshær vil have en fattigdomslov: Der findes mennesker i Danmark, som ikke har råd til nok mad og varmt tøj",
        "content": "Fattigdomsdebatten er kørt fast. Den ene fløj benægter, at fattigdom findes, den anden efterspørger højere ydelser til dem, der har mindst. I den virkelighed, jeg kommer fra, hvor jeg ser fattigdommens grimme ansigt dagligt, kan jeg sige én ting med sikkerhed: Vi har brug for at træde et skridt tilbage og se på, hvad vi egentlig kan blive enige om. Lad os starte med det, vi ved. At der eksisterer fattigdom i Danmark. At der findes mennesker, som ikke har råd til den slags basale fornødenheder, vi andre tager for givet: nok mad, varmt tøj, medicin osv. Det er fuldkommen veldokumenteret af velrenommerede institutioner som VIVE, Danmarks Statistik og Egmont Fonden. Og vi ser det i Kirkens Korshær. Hver dag møder vi mennesker, der ikke kan få enderne til at mødes. Uanset hvor meget de kæmper. Der kan selvfølgelig være forskellige holdninger til præcis, hvordan man bedst definerer fattigdom. Og dermed også hvor mange fattige der er. Men at der eksisterer fattigdom i Danmark, er hævet over enhver tvivl. Når vi anerkender, at vi som samfund har et fattigdomsproblem, burde vi også kunne blive enige om at gøre noget ved problemet. Faktisk er det også mit indtryk, at de fleste bakker op om dette. I en undersøgelse, vi har fået foretaget af Epinion, svarer 62 procent af danskerne, at politikerne bør gøre mere for at bekæmpe fattigdom i Danmark – også selvom det tager penge fra andre politikområder. Desuden har vi som land forpligtet os til at bekæmpe fattigdom. Med vores tilslutning til verdensmålene har vi lovet omverdenen at halvere andelen af fattige i Danmark (jf. vores nationale definition) inden 2030. Fattigdomsbekæmpelse er altså ikke et spørgsmål om højre-venstre. Det er et fælles mål, vi som land har tilsluttet os. Problemet er bare, at vi – trods denne enighed – ikke har gjort noget ved problemet. Så snart vi skal til at tale løsninger, går der ideologi i den. Debatten kører af sporet. Ingenting sker. Så hvad nu hvis vi for en stund lagde den polariserede debat om løsninger til side? Og i stedet gav håndslag på, at her er et problem, vi skal løse. Måske det kunne være et første skridt mod at løse problemet? I Kirkens Korshær har vi foreslået en fattigdomslov. Ligesom klimaloven skal den implementere det, vi har lovet internationalt, i dansk lovgivning. Den skal forpligte politikerne til at halvere andelen af fattige i Danmark inden 2030. Og den skal tvinge enhver siddende regering til at fremme politik, som får os i mål. Hvad denne politik skal bestå af, skal fattigdomsloven ikke diktere. Det må være op til en separat politisk diskussion, som går på tværs af sektorer. I Kirkens Korshær kommer vi naturligvis meget gerne med vores forslag til løsninger. Men før vi kommer så langt, bliver vi nødt til at forpligte hinanden på, at vi skal i mål. Ellers er jeg bange for, det ikke kommer til at ske. Fattigdomsdebatten har stået stille længe nu. Lad os prøve at give den lidt omsorg og genstarte den. Lad os vende den på hovedet med en fattigdomslov og mødes om det, vi kan blive enige om. Jeg tror, at det er det første nødvendigt skridt mod at gøre fattigdom til fortid i Danmark. Jeanette Bauer er chef for Kirkens Korshær ",
        "metadata": {
            "source": "https://www.berlingske.dk/kommentarer/kirkens-korshaer-vil-have-en-fattigdomslov-der-findes-mennesker-i",
            "image_url": "https://berlingske.bmcdn.dk/media/cache/resolve/image_x_large/image/174/1742588/24587207-hver-dag-mder-vi-mennesker-der-ikke-kan-f-ender.jpg",
            "publication_time": "Onsdag d. 06. december 2023, kl. 08.09",
            "author": null,
            "related_links": [],
            "attachments": []
        }
    }
}