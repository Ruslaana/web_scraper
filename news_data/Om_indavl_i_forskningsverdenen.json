{
    "version": "1.0",
    "document": {
        "id": "https://www_berlingske_dk/kommentatorer/om-indavl-i-forskningsverdenen",
        "title": "Om indavl i forskningsverdenen",
        "content": "Så skete det igen. En direktør for et forskningsinstitut ansatte den næst- og tredjebedste ansøger, men ikke den fagligt bedst kvalificerede. Direktøren leder et højt profileret humanistisk forskningscenter, som vel ellers i princippet udelukkende skal fremme den ypperste forskning? Hvordan kunne det gå til? Tjah, tjoh, bum, bum, det er faktisk lidt mærkeligt. Et kyndigt bedømmelsesudvalg med flere professorer læste længe og grundigt ansøgernes mange videnskabelige artikler og bøger. De tog deres opgave alvorligt og brugte måneder på den. Til sidst indstillede de én person som den bedste og to andre som nummer to og tre. Sagen var klar, fagligt og videnskabeligt. Men hvordan passede ansøgerne så ind i forskningsmiljøet? Direktøren og en ganske lille gruppe uden kendskab til ansøgernes forskningsområder kaldte til samtale. Sådan da. Nummer to og tre (en af dem gift med en forsker på centret, men det er næppe relevant) blev tilsagt personligt og mødte op og præsenterede sig længe og fortalte om deres planer. Nummer et, den fagligt højest kvalificerede, blev ringet op og interviewet på en mobiltelefon med dårlig dækning og skulle forklare sig på et sprog, som hverken var hendes eller direktørens. Hun fik ikke stillingen. Det er synd for hende og for så vidt også for forskningscentret, der har fravalgt en spændende forsker på et så spinkelt grundlag. En telefonsamtale! Men det er egentlig også synd for det fagkyndige udvalg, der har gjort en enorm indsats med at bedømme ansøgerne fagligt og i forhold til hinanden. Dets arbejde er kun i beskedent omfang indgået som del af det samlede beslutningsgrundlag. Eller mere direkte: Udvalget er dybt til grin. Det konkrete eksempel er for diskretionens skyld hentet fra udlandet, men det volder ikke større problemer at finde tilsvarende sager fra Danmark. De illustrerer i en nøddeskal, at forskningen lige nu står i et vadested mellem faglighed og styring, og at man i universitetsverdenen forsøger at ride to heste på samme tid. På den ene side har forskningsdirektører og institutledere ansvar for at lave planer og profiler og ansætte personer, som passer til planerne - og som kan begå sig i gruppen af øvrige forskere. Den stærke leder med stort ansvar er blevet fremavlet som et nyt universitetsdyr gennem de seneste ti år og har en funktion, men de åbenbare problemer diskuteres sjældent. Systemet kan nemt befordre indavl i uhyggelig grad. Interne ansøgere har jo allerede bevist, at de fungerer godt i miljøet, ja de har måske endda støttet op bag lederens glimrende forskningsprofil. Den interne står langt stærkere end ansøgere fra andre danske universiteter. Og ansøgere fra udlandet har i praksis ikke en kinamands chance for at komme ind i det danske humanistiske forskningsmiljø. Bevares, der er undtagelser, ganske mange trods alt. Og bevares, det tidligere system med valgte ledere kunne også bøjes ganske vilkårligt af en stærk personlighed. Alligevel er det ikke åbenbart, at internationaliseringen og mobilitet er blevet befordret ved at overlade så meget kompetence til stærke ledere. På den anden side opretholder vi stadig princippet om den fagkyndige bedømmelse som afgørende for en forskeransættelse. I Danmark fungerer det typisk på den måde, at et udvalg skal dele ansøgerne i to grupper, de kvalificerede og de ikke-kvalificerede. Derefter vælger institutbestyreren helt frit mellem de kvalificerede. Valget er sjældent nogen stor overraskelse. Somme tider har udvalget endda på forhånd diskret fået at vide, hvem der nok vil blive ansat. På det seneste er jeg stødt på de første adjunkter (i en tidsbegrænset tre-årig stilling), som frejdigt har angivet, at de fra september år 2010 eller 2011 vil være fastansatte lektorer. Så meget for åbne opslag, som alle i princippet skulle kunne søge. Så megen respekt for det fagkyndige udvalgs arbejde. Det er ikke helt let at pege på en løsning. Men i det mindste er det klart, at der bruges mængder af tid og penge og frustrationer på at nedsætte fagkyndige bedømmelsesudvalg til stillinger, som de i praksis ikke har nogen som helst indflydelse på. Måske skulle man simpelthen erkende tingenes tilstand og afskaffe udvalgene. Så kunne man overlade det til lederne at ansætte deres egne forskere og lektorer og professorer ud fra bedste skøn og profiler. I praksis ville resultatet nok kun afvige ganske ubetydeligt fra det nuværende. Til gengæld kunne man lægge lidt flere ressourcer i at lave fagkyndige bedømmelser af institutter og forskningscentre med regelmæssige mellemrum. Måske ville det så også vise sig, om ledernes beslutninger på baggrund af tilfældige mobiltelefonsamtaler på længere sigt havde været godt for forskningsmiljøet eller ej.",
        "metadata": {
            "source": "https://www.berlingske.dk/kommentatorer/om-indavl-i-forskningsverdenen",
            "image_url": "https://berlingske.bmcdn.dk/media/cache/resolve/image_x_large/image/84/841386/2940038-om-indavl-i-forskningsverdenen.jpg",
            "publication_time": "Søndag d. 15. august 2010, kl. 22.30",
            "author": null,
            "related_links": [],
            "attachments": []
        }
    }
}