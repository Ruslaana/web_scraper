{
    "version": "1.0",
    "document": {
        "id": "https://www_berlingske_dk/karriere/bent-afviste-dummeboede-paa-150_000-kroner-og-blev-fyret",
        "title": "Bent afviste »dummebøde« på 150.000 kroner – og blev fyret",
        "content": "Han tænkte ikke over det første gang, han skrev under. I syv år accepterede den nu 65-årige reparatør af kopimaskiner Bent Gudmund Larsen, at ethvert brud på tavshedspligten ville koste ham 50.000 kroner. Men da han blev præsenteret for en ny kontrakt, sagde han stop. For nu var det, som fagforeningerne kalder en »dummebøde«, pludselig steget til 150.000 kroner.  Skriv under eller bliv fyret, lød meldingen fra virksomheden, fortæller Bent Larsen. »De sagde, at det ikke var noget, de ville bruge – det skulle bare stå i kontrakten. Det stolede jeg ikke på,« siger Bent Larsen.  De såkaldte dummebøder – officielt kaldet konventionalbod – er juridisk uholdbare, men alligevel bliver de mere og mere almindelige, lyder det fra tre fagforeninger, ligesom ledernes organisation, Lederne, ser flere »kreative forsøg« fra virksomheder på at pålægge medarbejdere bod, der straffer dem økonomisk for at bryde tavshedspligten. Klausuler af den type har længe været hverdagskost for chefer i virksomheder, men nu begynder de ifølge fagforeningerne i stigende grad at blive skrevet ind i kontrakter for almindelige lønmodtagere.  Dummebøderne holder sjældent, hvis de kommer for retten. Men det ved den almindelige medarbejder ikke. Derfor har de en afskrækkende effekt, fortæller Ole Rosschou, der er faglig sekretær hos Dansk Metal. »Selve truslen er utroligt effektiv. Derfor bliver det også sjældent til en konkret sag, hvor en medarbejder ender med at betale beløbet. Dummebøderne virker afskrækkende, så folk ikke tør tage et andet arbejde,« siger Ole Rosschou. Bent Larsen nægtede at underskrive en kontrakt, der i paragraf 16.4 truede med en bod på 150.000 kroner.Fold sammenLæs mere Opråbet kommer fra Dansk Metal, Teknisk Landsforbund og Dansk Elforbund i anledningen af, at Folketinget skal behandle et nyt lovforslag, der sigter mod at beskytte virksomheder bedre mod videregivelse af forretningshemmeligheder. Her burde et forbud mod konventionalbod være på tapetet, mener de tre fagforeninger. Det er nemlig en dobbelt straf, forklarer Ole Rosschou. For man kan i forvejen gå rettens vej og søge erstatning, hvis en medarbejder har videregivet forretningshemmeligheder. Men det kræver, at virksomheden kan bevise, at den har lidt et økonomisk tab.  »Det her er uden om retten. Det er bare en arbejdsgiver, der siger: Jeg synes, jeg skal have en million, hvis du gør det her,« siger Ole Rosschou. Derfor er Bent Gudmund Larsens sag rammende for problematikken. »Arbejdsgiveren vil aldrig nogen sinde kunne gå i byretten og vinde en sag på det her. Det er helt ved siden af lov og ret,« siger han.  Brugen af konventionalbod bliver ifølge fagforeningerne stadig mere almindelig. Det præcise omfang er ikke opgjort, men hos Dansk Metal er meldingen, at forbundet i gennemsnit får sendt en kontrakt ind om dagen via servicen KontraktTjek. Heraf indeholder cirka en kontrakt om måneden konventionalbod, og det tal er voksende, siger forbundssekretæren. Ifølge forbundet bruger små eller mellemstore virksomheder oftest konventionalbod og typisk på beløb fra 50.000 kroner til op mod en million kroner. FAKTAFakta: Hvad er en konventionalbod?En konventionalbod er et fastsat beløb, som parterne i en kontrakt aftaler at skulle betale, hvis man overtræder kontraktens vilkår eller betingelser. En konventionalbod skal derfor aftales mellem kontraktparterne og indgå som en bestemmelse i kontrakten for at være gyldig, da den ikke følger af almindelig erstatningslovgivning. Den bruges ofte i kontrakter, hvor et økonomisk tab ved overtrædelse kan være svært at dokumentere.Kilde: LegaldeskFOLD UD En konventionalbod er et fastsat beløb, som parterne i en kontrakt aftaler at skulle betale, hvis man overtræder kontraktens vilkår eller betingelser. En konventionalbod skal derfor aftales mellem kontraktparterne og indgå som en bestemmelse i kontrakten for at være gyldig, da den ikke følger af almindelig erstatningslovgivning. Den bruges ofte i kontrakter, hvor et økonomisk tab ved overtrædelse kan være svært at dokumentere. Kilde: Legaldesk Heller ikke Teknisk Landsforbund har opgjort problemets omfang, men forbundet ser dummebøderne oftere og oftere. »Vi frygter, at udviklingen breder sig endnu mere. Det er derfor, vi råber op,« siger formand for Teknisk Landsforbund Lone Engberg Thomsen. »Man kan bruge bod til at presse en, der står og gerne vil have et job og derfor ikke har mulighed for at sige nej,« siger Lone Engberg Thomsen. Ledere har traditionelt oplevet flest klausuler i deres kontrakter. Det gælder eksempelvis konkurrenceklausulerne, der tidligere er blevet kritiseret for at binde ledere til job.  Advokat og teamchef hos organisationen Lederne Malene Saaby mener, at klausuler isoleret set ikke er et stort problem. Men det bliver de, når alle skæres over én kam. »Vi er også nødt til at anerkende arbejdsgivernes beskyttelsesbehov. Men problemet er, at der er alt for mange standardklausuler. Man kan faktisk godt få indrettet klausulerne sådan, at man får beskyttet virksomhederne lige præcis dér, hvor de har et hensyn, der har brug for at blive beskyttet,« siger Malene ­Saaby.  Hun siger, at man kan og bør skære klausulerne ned til specifikt at handle om få centrale kunder eller produkter i en virksomhed – frem for alt og alle – så de ikke begrænser medarbejdere mere end højst nødvendigt. Derfor giver det ifølge Malene Saaby heller ikke mening, når man som Bent Gudmund Larsen bliver bedt om at underskrive en klausul, hvor man som menig medarbejder er pålagt en konventionalbod på 150.000 kroner for at bryde sin tavshedspligt – uanset, hvad det brud på tavshedspligten består i. »Det ville ikke holde i retten. Der er grænser for, hvor frie hænder virksomhederne har,« siger hun. Kontrakten var ens for alle, fortæller Bent Larsen. »Medarbejderen er forpligtet til at iagttage tavshed med hensyn til alle forhold, som han erfarer om selskabet eller dettes kunder gennem sit arbejde,« lyder det i kontrakten, som Berlingske har set. FAKTAScenarie: Sådan ender dummebøden i kontraktenFagforeningerne mener, at en dialog om klausulen kunne se således ud under en jobsamtale:Chef: »Jeg vil gerne ansætte dig. I kontrakten er en bestemmelse om, at du skal betale mig seks måneders løn, hvis du tager mine forretningshemmeligheder.«Jobansøger: »Det er mange penge og lyder ude af proportioner. Det vil jeg ikke.«Chef: »Har du da tænkt dig at stjæle mine forretningshemmeligheder? For så tror jeg ikke, du skal arbejde hos mig.«Jobansøger: »Nej, selvfølgelig ikke, og jeg vil virkelig gerne have jobbet, så o.k.«Kilde: Debatindlæg i Berlingske Business 16. januar 2018FOLD UD Fagforeningerne mener, at en dialog om klausulen kunne se således ud under en jobsamtale: Chef: »Jeg vil gerne ansætte dig. I kontrakten er en bestemmelse om, at du skal betale mig seks måneders løn, hvis du tager mine forretningshemmeligheder.« Jobansøger: »Det er mange penge og lyder ude af proportioner. Det vil jeg ikke.« Chef: »Har du da tænkt dig at stjæle mine forretningshemmeligheder? For så tror jeg ikke, du skal arbejde hos mig.« Jobansøger: »Nej, selvfølgelig ikke, og jeg vil virkelig gerne have jobbet, så o.k.« Kilde: Debatindlæg i Berlingske Business 16. januar 2018 Den fortsætter med at konstatere, at ethvert brud på tavshedspligten eller markedsføringslovens paragraf om erhvervshemmeligheder koster en konventionalbod på 150.000 kroner for hver overtrædelse. Det var netop det, der undrede Bent Larsen så meget, da han tyggede sig igennem den nye kontrakt. Hans job var at reparere og installere kopimaskiner, så hvilke forretningshemmeligheder kendte han? »Jeg er håndværker. Der er jo ikke nogen hemmeligheder. Jeg har ikke opfundet noget. Dummebøderne handlede om at få os til at rette ind,« siger Bent Larsen. Han afviste derfor hårdnakket at skrive under på »den fuldstændigt urimelige kontrakt«, mens hans kolleger ifølge ham skrev under, »fordi de ikke kunne undvære jobbet«.  Sagen førte uundgåeligt til hans opsigelse. »En fyreseddel« kalder Bent Larsen og hans fagforening Dansk Metal det, fordi der rent juridisk var tale om »væsentligt ændrede vilkår«, mens det ifølge virksomheden var Bent Larsen selv, der havde sagt op. Dansk Metal gik rettens vej og sagsøgte for usaglig opsigelse. For mens selve boden ikke er ulovlig, mente de ikke, at det kunne forsvares, at den var steget fra 50.000 til 150.000 kroner, uden at hans arbejdsopgaver havde ændret sig. Virksomheden indgik senere forlig og betalte en godtgørelse på 33.000 kroner – en månedsløn – til Bent Gudmund Larsen. I dag er den 65-årige mand gået på pension, to år efter at han afviste at underskrive den nye kontrakt. Berlingske har set kontrakterne i den konkrete sag og har også set eksempler på kontrakter i andre virksomheder, der indeholder de såkaldte »dummebøder«. Med undtagelse af Bent Gudmund Larsen, der er pensioneret, har de øvrige personer ikke ønsket at stå frem af frygt for, at det ville skade deres chancer for at få et nyt job. Virksomheden, der er anonymiseret af hensyn til Bent Larsen, har ikke ønsket at kommentere den konkrete sag, men oplyser, at den udelukkende har indført klausulen for at »sikre, at vores kunder trygt kan lægge deres data i vores hænder«: »Klausulen skal kun håndhæves i yderste konsekvens, hvis vi skulle have en medarbejder, som udøver stærkt svig over for virksomheden eller på anden måde er groft illoyal,« lyder det fra virksomheden, der oplyser, at den aldrig har brugt klausulen. Arbejdsgiverorganisationen Dansk Erhverv angriber brugen af ordet »dummebøde«. »Det er en bod for uberettiget at videregive eller bruge erhvervshemmeligheder eller overtræde sin tavshedspligt – og det kan man bare lade være med,« siger advokat og souschef hos Dansk Erhverv Jannie Pedersen. Men en virksomhed kan jo i forvejen gå rettens vej og få erstatning? »Det kan være svært for en virksomhed at dokumentere et tab, og systemet er rigtigt tungt,« siger Jannie Pedersen. Er det ikke som med alt andet i vores samfund – at det skal dokumenteres, før man bliver straffet? »Her har man aftalt det på forhånd. Medarbejderen har faktisk gjort noget, han ikke må,« siger Jannie Pedersen og peger på, at hun kun ser meget få sager, og at bod hovedsageligt har en præventiv effekt, så medarbejdere »tænker sig om en ekstra gang«. Dansk Erhverv anbefaler sine medlemmer at vurdere brugen af konventionalbod i forhold til den konkrete medarbejder og den viden, vedkommende måtte ligge inde med.",
        "metadata": {
            "source": "https://www.berlingske.dk/karriere/bent-afviste-dummeboede-paa-150.000-kroner-og-blev-fyret",
            "image_url": "https://berlingske.bmcdn.dk/media/cache/resolve/image_x_large/image/7/70136/19882601-26buspix1-bent-gudmund-0933jpg.jpeg",
            "publication_time": "Tirsdag d. 30. januar 2018, kl. 06.00",
            "author": "Mikkel Randeris",
            "related_links": [],
            "attachments": []
        }
    }
}