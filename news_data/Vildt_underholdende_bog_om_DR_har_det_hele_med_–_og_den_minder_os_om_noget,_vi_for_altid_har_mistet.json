{
    "version": "1.0",
    "document": {
        "id": "https://www_berlingske_dk/litteratur/vildt-underholdende-bog-om-dr-har-det-hele-med-og-den-minder-os-om",
        "title": "Vildt underholdende bog om DR har det hele med – og den minder os om noget, vi for altid har mistet",
        "content": "Skal vi lege en gætteleg? Hvem sagde følgende: »Uden at være spåmand tør man fastslå, at i den vestlige verden vil individualiseringsmulighederne i forbruget af massemedierne vokse hastigt ind i den kommende menneskealder. Recepten vil være: Hver mand sit program.« Det er måske en lige lovlig hård nød at knække, så her kommer svaret: Hans Sølvhøj, Danmarks Radios tidligere generaldirektør. Og hvornår sagde han det så? Det er ikke mindst det, der gør citatet interessant. Det gjorde han såmænd allerede i 1973. Altså for mere end 50 år siden. DRs mangeårige topchef viste sig så sandelig at have ganske gode profetiske evner. Institutionen DR jubilerer i det nye år, hvor man kan tælle til 100 år, siden det hele startede i noget mere ydmyge rammer oppe under taget i Købmagergade. Og det sker, mens den befinder sig et vanskeligt sted, hvor hele selvopfattelsen er til revision. 1924: Kammersanger Emil Holm, der her ses afsynge Mussorgskijs »Humlebien« i radioens ydmyge lokaler, blev Statsradiofoniens første chef.Fold sammenLæs mereFoto: Tage Christensen/Ritzau Scanpix. Man er, ganske enkelt, blevet disruptet af den teknologiske udvikling, og nu kæmper man ikke bare med atomlægge produktionen til noget, der fungerer on demand,men i det hele taget for dansk indhold i det søndersprængte globaliserede medielandskab. Der er til gengæld ikke tvivl om væsentligheden af at have et stærkt og troværdigt public service-medie i en tid, hvor den store verden river og flår i os, og den danske kultur, det danske sprog, den danske sammenhængskraft er under pres. Ikke hvis man spørger de mange stemmer, som blander sig til et nogenlunde samstemmende kor i det afsluttende kapitel af Jacob Wendt Jensens store bog om DR, der udgives i anledning af jubilæet. Centrumdemokraten Erhard Jakobsen stiftede i 1976 foreningen Aktive Lyttere og Seere, der havde til opgave at holde øje med alsidigheden i Danmarks Radios produktion. Den var alt for venstredrejet, mente Jakobsen.Fold sammenLæs mereFoto: Gads Forlag/Ebbe Andersen. Hør bare tidligere kulturminister Per Stig Møller: »Demokrati er jo en samtale, og den kan du kun opretholde, hvis folk har samme baggrundsviden fra Thyborøn til Amager. Du kan fortolke den viden, som tilvejebringes, forskelligt, men du skal først have den et eller andet sted fra.« Det er så sandt, som det er sagt, og det er blot en af de mange interessante og skarpt formulerede tilkendegivelser i bogen. Den er i det hele taget ret vidunderlig. For det første, fordi den disponerer sit enorme stof klogt. Og hvordan overskuer man dog så stort et stof? Bogens forfatter, kulturjournalisten Jacob Wendt Jensen, har gjort noget klogt. Han har delt det omfattende stof op i tre store sektioner. Først får vi en slags fremadskridende historie om hele den spæde organisation, der udviklede sig, i takt med at radioapparater og senere fjernsyn blev hvermandseje i de dansk hjem. En udvikling, hvor Statsradiofoniens monopol gjorde Danmarks Radio til danskernes væsentligste kilde til både oplysning og underholdning. Og det med det oplysende og det underholdende, der går hånd i hånd, er en bestræbelse, bogen sagtens selv kan leve op til, når der fortsættes med nedslag i alle de væsentligste genrer og programtyper, danskerne i skiftende tider har fået direkte ind i deres stuer. Lily Broberg var den første, der tonede frem på skærmen.Fold sammenLæs mereFoto: Gads Forlag. Og endelig sluttes der af med en saftig og spændende gennemgang af nogle af alle de kulturkampe, der har fundet sted på chefgange og i radiostudier i et stort mediehus, hvor indgroede vaner, stejle viljer og politiske overvejelser hele tiden har været udfordret og i opbrud. Hvad enten det er røde lejesvende, den amerikanske sæbeopera »Dallas« eller uartige Trille med guitaren, der har skabt blæsevejr og seerstorm. Det er glimrende orkestret. Overblikket er overbevisende med mindst lige så meget styr på kartotekskortene, som var detOtto Leisners vittighedsarkiv. Men først og fremmest lyser forfatterens kærlighed til DRs produktion – den kulturarv, vi alle deler – igennem i en bog ladet med lige dele lødig information, skægge anekdoter, sigende detaljer og levende portrætter af nogle af de mange koryfæer, der har befolket gangene. I Gyngemosen, på Rosenørns Allé eller i den mediemastodont, der nu ligger ude i Ørestaden. De er her allesammen: Fra Gunnar »Nu« Hansen til Magnus Tagmus. Fra Bent Bertramsen til Thomas Winding. Fra pausefiskene til Poul og Nulle i hullet. Fra Erhard Jakobsen til Ingrid og Lillebror. Herlig læsning for alle, der kan huske noget af det. Pænt goddag: Poul Kjøller og Kjeld Nørgaard med dukkerne Kaj og Andrea.Fold sammenLæs mereFoto: Gads Forlag. Forfatteren har ikke bare gravet dybt i arkiverne og fundet de helt rigtige og rammende citater, der indkapsler fænomener og problematikker, succeser og fiaskoer – også de skiftende strategier – i DRs brogede historie. Jacob Wendt Jensen har også lavet op mod et halvt hundrede egne interview med nogle af monopolets helte og skurke, suppleret af en række interview, der blev foretaget for historiebøgernes skyld i 1990erne. Mange af de interviewede – herunder en åbenmundet, reflekteretChristian Nissen– ser skarpt, kritisk og sjovt tilbage på deres tid i organisationen med det blik, man først får på afstand, og den ærlighed i stemmeføringen, tiden kan give. Men vigtigst af alt: Wendt Jensen rammer den rigtige balance mellem hyldestportrættet og kritikken, mellem jubelkor og skepsis på den lange vej gennem institutionens første 100 år. Han får det meste med uden selv at fælde tunge domme, der sætter sig på konklusionerne. Han har til gengæld fundet andre, der kan gøre det. Bogen er en fest for alle nostalgikere. Men den er også en slags nekrolog. En dødsrune over en tid, der er endegyldigt forbi. Naturligvis over en arbejdskultur, som ikke længere findes, et i længden usundt monopol, som kunne føre til både idéforladthed, alt for mange bajere, bureaukrati og højrøvet arrogance i DR, der naturligvis producerede alle de højdepunkter, vi husker, og som er med i bogen, men også en hel masse andet, der ikke nødvendigvis var lige godt. Lillebror bor stadig ude i DRs rekvisitlager.Fold sammenLæs mereFoto: Gads Forlag. »DR 100 år« er også en slags sidste farvel til en tid, hvor danskerne var ét folk. Hvor vi vidste, hvad hinanden lavede, fordi vi allesammen så og hørte det samme. Den samtale, den form for enhedskultur, som DR var en betydningsfuld søjle i, findes ikke på samme måde længere.  Kommer der overhovedet en bog om det store nationalmedie, når vi om 100 år igen kan fejre et sekel, der svandt? Spørg mig ikke. Spørg hellereden nye generaldirektør i DR, hvem det så end bliver.Det er i hvert fald det, der bliver hans eller hendes opgave at forsøge at sikre. »DR 100 år« Forfatter:Jacob Wendt Jensen.Sider:440.Pris:399,95 kroner.Forlag:Gads Forlag.",
        "metadata": {
            "source": "https://www.berlingske.dk/litteratur/vildt-underholdende-bog-om-dr-har-det-hele-med-og-den-minder-os-om",
            "image_url": "https://berlingske.bmcdn.dk/media/cache/resolve/image_x_large_vertical/image/187/1870454/24855494-superstjerner-overbrende-ingrid-og-frkke-lilleb.jpg",
            "publication_time": "Søndag d. 29. december 2024, kl. 11.24",
            "author": "Jakob Steen Olsen",
            "related_links": [],
            "attachments": []
        }
    }
}