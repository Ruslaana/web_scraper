{
    "version": "1.0",
    "document": {
        "id": "https://www_berlingske_dk/internationalt/det-er-rigtig-nok-hvad-man-kan-laese-i-aviserne",
        "title": "»Det er rigtig nok, hvad man kan læse i aviserne«",
        "content": "Smoggen hænger tæt over de røde boligblokke i centrum af Tieling. De rager et par og tyve etager op og blev bygget for tre år siden for at huse indbyggere fra den øvre middelklasse og opefter. I dag kan man fra gadeplan kigge ind i en hel del lejligheder, der står støvede og tomme hen. Porre og kinakål er stablet i bunker ved indgangen til boligkompleksets ejendomsmægler. Trappen op til kontoret er belagt med et snavset tæppe, hvor hullerne er lappet med gaffatape. Kunder er der ingen af. Udbuddet er ellers stort. Listen med lejligheder til salg er lang, og der er mange gode tilbud iblandt dem, forklarer stedets sælger. Boligpriserne vil blive ved med at stige, forsikrer hun. Men man skal ikke snakke med mange indbyggere i nabolaget for at finde ud af, at det lokale boligmarked er mere boble end boom. Tieling ligger i provinsen Liaoning i den del af landet, kineserne kalder for dongbei – nordøst. I årets første seks måneder var Liaoning den eneste af Kinas 33 provinser, der havde negativ vækst. Og af alle byer i provinsen er der ingen, hvor økonomien skranter mere end i Tieling. Sidste år skrumpede den med 6,2 procent, mens landsgennemsnittet var en stigning på 7 procent.  Med 340.000 indbyggere i bykernen er Tieling en lille by efter kinesiske standarder. I resten af landet er den mest kendt for at være hjemstavn for komikeren Zhao Benshan, der gerne bruger den som afsæt for sine samfundssatiriske sketches. Men i løbet af det sidste års tid har Tieling mest af alt fået opmærksomhed på grund af den mindre komiske rolle som nationens økonomiske bundskraber. »Det er rigtig nok, hvad man kan læse i aviserne. Det står slemt til her,« siger 38-årige Renping, der er født og opvokset i Tieling. »De første tegn på en krise startede allerede for fire år siden, men det var sidste år, at det virkeligt blev tydeligt,« fortæller han. Han er ejer af et lille transportfirma, der driver en busrute til en by et par hundrede kilometer væk. For tre år siden var hans bus fyldt hver dag. For to år siden var den halvt fyldt, og i dag er der som regel kun en håndfuld passagerer med. Forklaringen er simpel. Fabrikkerne og industriområderne langs ruten har ikke længere brug for det samme antal arbejdere. Dongbei består af tre provinser og ligger klemt inde mellem provinsen Indre Mongoliet i vest, Nordkorea i øst og Rusland i nord. Historisk har landsdelen haft afgørende betydning for industrialiseringen af Kina. Området er rigt på naturressourcer som jern og kul, så da Kommunistpartiet udarbejdede Folkerepublikkens første økonomiske femårsplan, var fokus rettet mod nordøst. Dengang var Kinas samlede stålproduktion ikke nok til at producere en køkkenkniv per familie. Sidste år svarede produktionen til et halvt ton stål per kineser. Og hvor der før var mangel, er overproduktion i dag et stort problem. Efterspørgslen er stagneret og kommer næppe op på tidligere tiders niveau. Æraen hvor Kina kunne konsumere uanede mængder af metaller og råstoffer er forbi. Fundamentet for fremtidens vækst skal findes i et øget forbrug og ikke i Nordøstkinas bjerge og undergrund. Det er gået hårdt ud overindustribastionen dongbei. Regionens skæbne bliver ofte sammenlignet med det såkaldte rustbælte i USA, hvor faldende indbyggertal, jobflugt og urentable virksomheder er blevet en økonomisk dødsspiral i adskillige stater.  Men det kinesiske rustbælte adskiller sig fra det amerikanske på flere punkter. Først og fremmest i forhold til statens greb om økonomien. I nogle egne af Kina har de seneste års udviklingfået nye sektorer og vækstmuligheder til at blomstre op. Ofte med private entreprenører og virksomheder som drivkraft. Sådan er det ikke gået i Tieling og omegn. Her er andelen af private virksomheder lavere end i resten af landet. I stedet dominerer de store, statsejede selskaber stadig. De er ofte ineffektive, forgældede og så store, at deres ledelse har mere magt end lokale borgmestre eller partichefer. Skiftende kinesiske regeringer har forsøgt at reformere og modernisere dem. Resultatet har været blandet på landsplan – og meget lidt effektivt i dongbei. Det gamle, planøkonomiske Kina har bedre fat her end noget andet sted. I Tieling faldt produktionen af kul sidste år med omkring 9 procent, mens fremstillingen af stål styrtdykkede med 89 procent. Det smitter af på alle dele af økonomien. Også for de borgere, der ikke arbejder i industrien. I et af shoppingcentrene på byens kommercielle hovedgade er en stor del af butikkerne lukket. Gardiner er trukket for vinduespartierne og solide låse sat på dørene. En opslagstavle i et hjørne bagerst i centret er fyldt fra top til bund med notitser om udleje og salg af butiksplads. Det har været småt med kunder de sidste par år, fortæller en kvindelig butiksejer, da Berlingske ringer til et af telefonnumrene på tavlen. Hun prøver at komme af med en tøjbutik inklusiv varelager, men endnu har der ikke været bud fra potentielle købere. I den anden ende af Tieling kommer samme klagesang fra lokale restauratører. 40-årige Wang Zhipings restaurant havde tidligere en daglig omsætning på 10.000 kr., men er nu nede på det halve. Mellem 20 og 30 restauranter i nabolaget har det seneste år måtte dreje nøglen om, fortæller han. Det er især de bedst betalende kunder, der er blevet færre af. Dem der køber de dyre retter som søøre og skaldyr i et prisleje væsentligt over, hvad en almindelig kineser normalt betaler for et måltid. »Lad mig fortælle dig, hvordan økonomien i Kina fungerer. Den fungerer sådan, at jeg giver noget til dig, og så giver du noget til mig,« siger Wang Zhiping. At invitere kunder, embedsfolk eller lokale partimedlemmer på middage er en vigtig del af den kinesiske forretningskultur. I nogle tilfælde er det en uskyldig måde at opbygge brugbare personlige forbindelser. Andre gange indgår dyre restaurantbesøg side om side med mere direkte former for bestikkelse.  Den kinesiske ledelse har længe forsøgt at slå ned på korruption internt i Kommunistpartiet og i andre dele af samfundet. Medlemmer af den øverste partitop og i Folkets Befrielseshær er blandt de mange anholdte. Indsatsen har været landsdækkende, men med strategiske nedslag i udvalgte regioner og statslige institutioner. Senest har de nordøstlige provinser været i fokus. Ganske sigende er Tielings partisekretær i store problemer. Han er ved at blive undersøgt for »seriøse disciplinære overtrædelser«. Når den kinesiske presse skriver om partimedlemmer på den måde, venter en fængselsdom for korruption lige rundt om hjørnet. Partisekretæren har samtidig måtte opgive sin politiske post i Liaoning-provinsens lokale parlament. Og det er han ikke ene om. Der er ikke mange medlemmer tilbage i den lovgivende forsamling, eftersom 523 ud af 619 parlamentarikere har trukket sig eller er blevet smidt ud. De er alle en del af den største sag om valgfusk siden Folkerepublikkens dannelse i 1949. De er blevet afsløret i køb og salg af stemmer. Skandalen har tråde hele vejen til det nationale parlament i Beijing, hvor 45 af provinsens medlemmer er blevet ekskluderet. Både lokalt i Liaoning og i hovedstaden gælder det, at en stor del af de involverede er forretningsfolk. Det siger en del om graden af korruption i Kinas politiske system – og om forretningskulturen i Nordøstkina. At købe sig til politisk indflydelse og beskyttelse er i sig selv blevet til en stor forretning. Ifølge Hu Shuli, chefredaktør for erhvervsmagasinet Caixin, er problemet så stort, at det har været svært for erhvervsdrivende ikke at tage del i ulovlighederne. »Det politiske klima i Liaoning er ikke en undskyldning for ulovlige handlinger, men det er ikke svært at forestille sig, hvor hjælpeløse stedets entreprenører må have følt sig. På grund af det klima har de været tvunget til at følge trop og købe beskyttende talismaner for deres forretning,« skriver hun i en leder i magasinet. Lasse Karner er Berlingskes korrespondent i Kina",
        "metadata": {
            "source": "https://www.berlingske.dk/internationalt/det-er-rigtig-nok-hvad-man-kan-laese-i-aviserne",
            "image_url": "https://berlingske.bmcdn.dk/media/cache/resolve/image_x_large/image/4/41359/15168042-china-steel-industry.jpg",
            "publication_time": "Fredag d. 21. oktober 2016, kl. 09.50",
            "author": "Lasse Karner",
            "related_links": [],
            "attachments": []
        }
    }
}