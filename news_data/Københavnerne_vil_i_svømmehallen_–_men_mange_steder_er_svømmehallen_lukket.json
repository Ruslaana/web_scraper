{
    "version": "1.0",
    "document": {
        "id": "https://www_berlingske_dk/metropol/koebenhavnerne-vil-i-svoemmehallen-men-mange-steder-er-svoemmehallen",
        "title": "Københavnerne vil i svømmehallen – men mange steder er svømmehallen lukket",
        "content": "Københavnerne vil i svømmehallen. Men der er ikke plads til dem i svømmehallen. Sådan ser virkeligheden ifølge Hovedstadens Svømmeklub ud for de stadig flere københavnere, der gerne vil være medlem af klubben og hoppe i bassinet i en af Københavns Kommunes svømmehaller. Lige nu er cirka 1.100 københavnere på klubbens venteliste, og da der under coronakrisen var adgangsbegrænsninger til svømmehallerne, var ventelisten på et tidspunkt oppe på 3.000 københavnere. »Behovet er uændret og umættet,« som klubbens formand, Allan Nyhus, formulerer det: »Det tager vi som udtryk for, at der er stor efterspørgsel på pladser til svømning.« Han glæder sig over, at klubben i dag kan udbyde 11.500 til 12.000 pladser til alt fra babysvømning til pensionistsvømning, og at der på cirka ti år har været »en nettotilvækst på cirka 5.000 medlemmer«. Allan Nyhus glæder sig imidlertid ikke over udbuddet og tilstanden af svømmehaller i Københavns Kommune, og han efterlyser flere haller. »Vi undlader at oprette mange hold. Når det gælder ungdomshold, udbyder vi måske halvdelen af de hold, vi kunne – på grund af pladsmangel,« fortæller Allan Nyhus: Hovedstadens Svømmeklub kan konstatere, at Øbro-Hallen snart lukker i et år for at blive renoveret. Kommunens nyeste svømmehal, Bellahøj, er netop åbnet efter at have været lukket i to år, og det har flere gange været nødvendigt at lukke hallerne i Hillerødgade og på Vesterbro på grund af løse fliser i blandt andet bassinerne. Dertil kommer, at DGI-byen er lukket frem til november, og at Frederiksberg Svømmehal først genåbner i 2022. »Vi sætter pris på renovering af svømmehallerne, men de foregår ikke altid så godt, som de kunne,« mener han: »Det er meget simpelt. Er en svømmehal lukket, er der færre pladser til brugere.« Hovedstadens Svømmeklub vurderer, at 400 til 500 medlemmer ikke kan få svømmeundervisning i et år, når Øbro-Hallen lukker 1. september. Klubben har også meddelt op til 300 medlemmer, at de alligevel ikke kan komme i gang her i DGI-byen, fordi den nu først åbner i november. Hvad er jeres ønsker til kommunen? »Vi vil meget gerne have at vide, hvad der er af renoveringsplaner for svømmehallerne, så vi kan planlægge vores sæson efter det. Vi bliver ofte informeret i sidste øjeblik om, at den eller den hal skal lukke,« siger han: »Vi synes, der er mange svømmehaller, der har været lukket på samme tid de senere år, og som har lukket længere tid end annonceret.« Allan Nyhus noterer sig dog også, at der er en ny svømmehal på vej på Papirøen og i Ørestaden, ligesom der er planer om en på Beauvaisgrunden på Ydre Nørrebro. »Hver gang, der åbner en hal, kan vi få et sted mellem 200 og 500 nye medlemmer,« siger Allan Nyhus. Han håber, at der på længere sigt også kommer nye haller i Sydhavn og i Nordhavn.",
        "metadata": {
            "source": "https://www.berlingske.dk/metropol/koebenhavnerne-vil-i-svoemmehallen-men-mange-steder-er-svoemmehallen",
            "image_url": "https://berlingske.bmcdn.dk/media/cache/resolve/image_x_large/image/145/1450691/23821847-afsdtyfughjkl.jpg",
            "publication_time": "Torsdag d. 05. august 2021, kl. 22.48",
            "author": "Jens Ejsing",
            "related_links": [],
            "attachments": []
        }
    }
}