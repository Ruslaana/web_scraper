{
    "version": "1.0",
    "document": {
        "id": "https://www_berlingske_dk/internationalt/putin-udpeger-ny-topforhandler",
        "title": "Putin udpeger ny topforhandler",
        "content": "Når amerikanske og russiske topfolk mødes mandag i Saudi-Arabien, har russerne udvalgt en ny mand til at lede forhandlingerne. Kreml har annonceret, at den tidligere spionchef Sergej Beseda skal forhandle på vegne af russerne. Beseda har tidligere stået i spidsen for en enhed i den russiske sikkerhedstjeneste, FSB, der indsamler efterretninger. Han spillede derfor også en nøglerolle i planlægningen af invasionen af Ukraine i 2022, da det var efterretninger fra hans enhed, der gjorde, at Putin indledte invasionen netop da. Kort efter invasionen var der meldinger om, at Beseda var blevet sendt i husarrest og angiveligt fyret. Det skyldtes mangelfulde efterretninger i optakten til krigen, skriverThe Guardian. Besedafik skylden for, at Rusland ikke i et snuptag indtog det meste af Ukraine. Russerne havde en forventning om, at de i løbet af to dage ville indtage Kyiv og besætte resten af Ukraine i løbet af 14 dage. De regnede med, at ukrainske soldater ville give op og gå hjem, og at den undertrykte befolkning ville modtage dem med kyshånd. Det skete som bekendt ikke, og Beseda og hans næstkommanderende skulle være blevet anholdt, da deres efterretninger ikke holdt stik. Beseda var dengang generaloberst og chef for sikkerhedstjenesten FSBs internationale afdeling. Men historien om hans anholdelse blev aldrig bekræftet af FSB eller Kreml. Derimod lød meldingen i sommeren 2024, at Beseda ville træde tilbage på grund af sin alder. Russiske medier kunne dengang skrive, at han ville fortsætte som rådgiver for FSBs direktør. Den ukrainske præsident, Volodymyr Zelenskyj, sagde på et pressemøde torsdag, at repræsentanter fra Ukraine og USA også skal mødes i Saudi-Arabien mandag for at diskutere en våbenhvile. USA har således to separate møder i kalenderen mandag. Møderne finder sted samtidig eller efter hinanden, forklarede Zelenskyj. Trumps særlige udsending Steve Witkoff har tidligere sagt, at mødet mellem USA og Rusland skulle finde sted søndag. Men ifølge russiske medier – og Zelenskyjs omtale af de to møder – indikerer altså, at mødet først er mandag. Det er ikke oplyst, hvem Ukraine vil sende til forhandlingerne. Senest deltog udenrigsminister Andrij Sybiha, forsvarsminister Rustem Umerov og Zelenskyjs stabschef, Andrij Jermak, som ledte forhandlingerne med USA. I spidsen for den amerikanske delegation står udenrigsminister Marco Rubio og USAs nationale sikkerhedsrådgiver, Mike Waltz. Det er fire uger siden, at Marco Rubio mødtes med sin russiske udenrigsministerkollega, Sergej Lavrov, og Putins rådgiver Yuri Ushakov i Saudi-Arabien. Siden har Steve Witkoff også mødtes med Putin i Moskva, og Trump har talt i telefon med den russiske præsident. Den tidligere spionchef får selskab af senator Georgi Karasin under forhandlingerne. Karasin er formand for det russiske senats udvalg for internationale anliggender.",
        "metadata": {
            "source": "https://www.berlingske.dk/internationalt/putin-udpeger-ny-topforhandler",
            "image_url": "https://berlingske.bmcdn.dk/media/cache/resolve/image_x_large_vertical/image/190/1902481/24914923-epa11976232-russian-president-vladimir-putin-meets.jpg",
            "publication_time": "Torsdag d. 20. marts 2025, kl. 19.49",
            "author": "Kalinka Aaman Agger",
            "related_links": [],
            "attachments": []
        }
    }
}