{
    "version": "1.0",
    "document": {
        "id": "https://www_berlingske_dk/samfund/der-har-altid-vaeret-tid",
        "title": "»Der har altid været tid«",
        "content": "Han venter med frakken lagt pænt over de korslagte ben. Siddende i en stol, imens hun med den krumbøjede ryg står op og forsøger at komme i en sort uldcardigan med guldknapper. »Så skal du lige have den på. Den ser da smart ud. Det synes jeg,« siger han. »Den er for lille.« »Ej, det var da ærgerligt. Den var da smart. Det er jeg ked af. Er der andet, du har fundet?«  »Nej, det er svært at finde noget, når jeg går rundt med stok. Hvad størrelse står der i den? 36? Det er da også helt håbløst. Det skal være en størrelse 40.« »Når det er nu er nedsat med 50 procent, skal du da tage at finde noget,« siger han og sender hende ud i butikken igen med et blik, der er rundet af flere års tålmod. Der har altid været masser af tid i Paris i Holte. Tid til at vente på, at konen finder den rigtige kjole. Tid til at hente en bluse i passende størrelse til den ventende i omklædningsrummet. Tid til at måle livvidden. Tid til passiar med kunderne. I de her dage er der ikke nok af den. Den er ved at slippe op. Den 35 år gamle dametøjsbutik midt i Holte holder ophørsudsalg og lukker 31. marts. Ejeren, Gerhard Kaufmann, har ikke længere helbred til at være ejer af en butik. Damerne skal finde et andet sted at købe nederdele med elastikkant, bløde kåber, festkjoler, silkeskjorter og bluser i friske farver. Nu står de herinde i lange frakker og pelse for at finde det sidste gode tilbud.  Det er nærmest ligesom slægtsgården, der skal afhændes. Det er sådan, Per Kaufmann føler det. I det seneste år har han været daglig leder for at hjælpe sin far. I de seneste hektiske dage har han ligesom de andre ansatte tastet priser ind på kasseapparatet. »Det er min fars livsværk. Han har haft en stor kærlighed til faget, som har været nødvendig for at drive butikken godt. Da hverken min bror eller jeg er til dametøj på den måde, er det måske meget godt, at nogle andre gør noget andet med stedet her,« fortæller han. »Min far har altid været utrolig omhyggelig. Der er virkelig styr på alt. Intet er overladt til tilfældighederne. Kunderne kommer med mange historier om, hvordan de er kommet her igennem flere år. Nogle af dem har endda grædt,« siger han. Inde bag forhænget til det store prøverum lyder lave stemmer. Det er et smukt et af slagsen med ægte tæppe, silkebetrukket stol og guldspejl. Så stort, at snildt kunne være fire H&M-omklædningsrum inde i det. Normalt går man derind én af gangen, men i dag står flere kvinder derinde sammen for at prøve tøj. »Nej, den er ikke god i sort,« lyder det. Fru Marvig kigger ind for at se, om nogen har brug for hjælpe. I 43 år har hun lavet den bevægelse. Hun er førstedame i butikken og hedder Birgit, men alle kalder hende fru Marvig. »Det måtte jo komme, at vi må sige farvel. Ingen af os er jo helt nye længere. Det er meget vemodigt. Jeg har kunnet lide at være her. Selv om 43 år lyder af meget, har det givet mening. Når vi har haft sidste dag herinde, skal jeg sidde hjemme i lænestolen og drikke en whiskysjus og ryge en stor cigar.« Fru Marvig er ikke god til anekdoter. Det er svært at sætte ord på noget, der altid fyldt tiden ud. Hvor timer er blevet til dage og dage til uger. Hvor uger er blevet til årtier. »Det bliver underligt, at jeg ikke længere skal til Holte fra Brønshøj. Jeg plejer at stå op halv syv, lave morgenmad, klæde mig ud og tage toget. Nu kan jeg sove længe, men jeg kommer ikke til at gøre det. Det kan man ikke efter så mange år.«  Hænderne tjekker altid kvaliteten. Når fru Marvig går ind i andre butikker, bliver hun altid irriteret. Syninger og pasform er aldrig godt nok til hende. Før Gerhard Kaufmann overtog butikken, havde fru Rømer Olsen en dametøjsbutik på samme adresse i Holte. Det var der, fru Marvig begyndte. Som uddannet dameskrædder blev hun ansat til at lave forandringer på kundernes indkøb. »Da Kaufmann overtog, begyndte vi at ekspedere mere og mere. Da han mistede sin kone, begyndte jeg at tage med ud og rejse til messerne. Jeg har fået lov til at tage med til Paris, Birmingham, London og andre steder. Jeg ved slet ikke, hvad jeg ellers skulle have været, hvis jeg ikke havde arbejdet her. Det var jo slet ikke planen, at jeg skulle blive her så længe. Men jeg mistede min mand, da jeg var 59 år. Så kunne jeg ligeså godt fortsætte her. Der var ingen, der ventede på mig derhjemme.« En farverig, kortærmet bluse ligger nede i posen. En der med Gourly Dyrings egne ord »er sød til både sort og hvidt.« Hun har været kunde i 15 år hos Paris i Holte. Hun bor i Roskilde, men afstanden gør ikke noget. Hendes mand venter på hende. De har mødt et vennepar herinde i butikken, og nu skal de ud og have frokost. »Jeg har brugt meget selskabstøj, og det har jeg altid fundet her. Det specielle ved den her butik er betjeningen. Når min mand har været med, har han også altid fået sig en god snak med Gerhard, som stod i butikken. Der har altid været tid. Personalet siger ikke nødvendigvis, at det hele sidder pænt, hvis det ikke gør det. Der er en ærlig mening, hvis nu bukserne folder på låret. Det siger de altså ikke inde i det, jeg kalder tøsebutikkerne inde i Roskilde. Der kommer de ikke engang og spørger, om man har brug for hjælp.« Op af reolen inde i baglokalet står stokken parkeret. Foran computerskærmen sidder Julius Lorentzen. Han er 94 år gammel og har brug for lidt hjælp til at komme rundt. Ellers har han det mægtigt, siger han. Han har i over 40 år arbejdet sammen med Gerhard Kaufmann og står i dag for regnskaberne og kontakten til leverandørerne. »Jeg har været i branchen siden 1935. Der kom jeg i lære hos en manufaktur ude på Amager. Da jeg blev udlært, kom jeg ned på en kjolefabrik, hvor jeg blev lagerchef. Vi havde tres syersker ansat dengang. Da vi lavede kjoler under krigen, var der rationering på stoffet. Vi sad og regnede ud, hvor mange kjoler kunderne kunne få. Vi måtte købe møbler for at få fat i noget brugbart stof. Jeg var selv i 20erne. Der kom en komis ned på systuen, som ikke kunne lade damerne være i fred. De sagde til mig, at det kunne jeg bedre klare.« Dengang rejste man med tog, når man skulle ud og sælge. Julius Lorentzen havde en stor kuffert med, hvor der var plads til 60 kjoler. På den måde fik han set det meste af Danmark og lidt af Sverige. I de seneste 35 år har hans liv været spændt ud mellem Holte og Dragør. Nu bliver det kun Dragør. »Jeg blev enkemand her i august, så jeg kan godt klare mig selv. Ellers går det fint. Jeg kører stadig bil. Jeg har to døtre, fire børnebørn og seks oldebørn. Så der er nok at se til. Det er jo lidt trist at skulle sige farvel. Vi har det så hyggeligt sammen. Der er nogle fantastisk dygtige damer herude.«  Ensom er Julius Lorentzen ikke bange for at blive. Alligevel er han spændt. »Jeg tænker på, hvordan det bliver den første dag, hvor jeg ikke skal møde herinde. Nu har jeg jo kun mig selv. Jeg har venner, som jeg ser. De forsvinder desværre bare efterhånden. I sin tid var jeg hos Lions, hvor vi var 13 mennesker, der startede en lille klub sammen. Nu er vi kun to tilbage. Vi har taget nogle enker med, så vi i dag er to herrer og tre damer. Vi kommer sammen hos hinanden. Vi ordner verdenssituationen og vi har selvfølgelig altid ret.«  Telefonen ringer. Han rømmer sig og løfter røret. Tager sig den tid, der altid har været meget af. »Goddag, Paris i Holte. Ja, ja. Ja, vi holder op. Sådan er det jo. Det bliver nok svært. Jeg må beklage, men vi har forretningen fyldt med kunder. Det er næsten umuligt at tage noget fra. Så det kan desværre ikke lade sig gøre. Ja, ja. Der bliver tyndet meget ud i det. Ja, det kommer an på, hvad det er. Men det skal jo helst ses i forretningen. Ja, ja. Sådan er tiderne jo. Vi beklager det.«",
        "metadata": {
            "source": "https://www.berlingske.dk/samfund/der-har-altid-vaeret-tid",
            "image_url": "https://berlingske.bmcdn.dk/media/cache/resolve/image_x_large/image/89/891444/7152568-paris-i-holte1.jpeg",
            "publication_time": "Torsdag d. 06. februar 2014, kl. 17.00",
            "author": "Nathalie Ostrynski",
            "related_links": [],
            "attachments": []
        }
    }
}