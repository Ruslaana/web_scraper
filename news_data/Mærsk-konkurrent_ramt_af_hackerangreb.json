{
    "version": "1.0",
    "document": {
        "id": "https://www_berlingske_dk/virksomheder/maersk-konkurrent-ramt-af-hackerangreb",
        "title": "Mærsk-konkurrent ramt af hackerangreb",
        "content": "Containerbranchen er igen blevet mål for hackere, der giver forstyrrelser i driften. Det kinesiske containerrederi Cosco Shippings kontorer i USA blev tirsdag ramt af et cyberangreb. Det skriver branchemediet Journal of Commerce (JOC). Shippingavisen Lloyd's List beretter endvidere, at der var tale om et såkaldt ransomware-angreb, hvor hackerne kræver løsepenge for informationer eller for at låse ramte systemer op. Coscos medarbejdere er blevet opfordret til at undgå \"mistænkelige\" e-mails. På sin hjemmeside skriver Cosco, at lokalnetværket, telefonerne og andre systemer i USA er brudt ned, og at visse e-mailadresser også er utilgængelige. Ifølge JOC er den amerikanske afdeling ikke i stand til at kommunikere normalt med sine skibe, kunder, speditører og havne. - For en sikkerheds skyld har vi lukket forbindelserne til andre regioner ned for at undersøge yderligere. De andre dele af Cosco-forretningen, som især er stor i Asien, er ikke ramt. Cosco er verdens fjerdestørste containerrederi og på vej til at overtage tredjepladsen ved at købe en mindre konkurrent, OOCL. Branchens gigant, danske Maersk Line, blev i 2017 ramt af et omfattende hackerangreb, der lagde forretningen ned i flere dage og endte med at koste mellem 250 og 300 mio. dollar (1,6 til 1,9 mia. kr.). /ritzau/FINANS",
        "metadata": {
            "source": "https://www.berlingske.dk/virksomheder/maersk-konkurrent-ramt-af-hackerangreb",
            "image_url": "https://berlingske.bmcdn.dk/media/cache/resolve/image_x_large/image/51/518557/21584556-us-politics-economy-tariffs.jpg",
            "publication_time": "Onsdag d. 25. juli 2018, kl. 07.15",
            "author": null,
            "related_links": [],
            "attachments": []
        }
    }
}