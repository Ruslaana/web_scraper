{
    "version": "1.0",
    "document": {
        "id": "https://www_berlingske_dk/virksomheder/distribution-i-byer-en-udfordring",
        "title": "Distribution i byer – en udfordring",
        "content": "MÜNCHEN: Flere og flere mennesker vil bo i byerne – og handle i byerne. Prognoser siger, at 65 pct. af verdens befolkning bor i byerne i 2050. »»The last Mile« kalder englænderne den sidste del af logistikken – ind til forbrugerne. I dag er distribution oftest noget, der foregår om morgenen og formiddagen, men det er med til at øge de trafikale problemer,« siger Bernhard Simon, øverste chef i familiefirmaet Dachser, som ofte kaldes Europas fragtmand. Der kræves store investeringer for at mindske de samfundsmæssige omkostninger, der er ved trængselsproblemer i store europæiske byer. Der tales om milliarder af euro. »Men skal livet i byerne være til at holde ud, må folk indse, at privatbilen ikke hører hjemme i byen. Her hører en effektiv kollektiv trafik til, og så er der bedre plads til distributionen af varer. Internethandlen tager til, og det giver i sig selv udfordringer for distributionen, men der vil altid være shopping i byerne, for det elsker folk. Derfor er det naivt at tro, at der bliver færre leverancer ind til byerne og at transport med last- og varebiler vil mindskes,« siger Bernhard Simon. Derimod mener Bernhard Simon ikke, at brugen af modulvogntog er et umiddelbart emne for Tyskland, men nok mere internationalt: »Modulvogntog er terminal-terminal orienteret, og ikke til by-distribution.« »Problemet og udfordringen er den stigende internet-handel, som sjældent giver mulighed for at optimere transporterne, men samtidig er vi ansvarlige for transportmiljøet,« sige Bernhard Simon. Det handler især om fødevarer, forbrugsvarer, kontorforsyning, returgods samt affald, og kunderne er butikker, supermarkeder, restauranter, kontorer, uddannelsessteder, hvortil kommer varer til kommuner. Alt skal køres, for produktionsdelen er flyttet ud af byen for længst. Derfra sendes varer ind i byerne på mindre køretøjer. Men det er forkert at tro, at man kan erstatte lastbiler med et væld af varebiler. Distributionslastbilen har tre gange så stor kapacitet som en varebil, så det er en mere miljørigtig løsning. Med Euro 6-motor er den renere end selv elektriske distributionbiler, der oftest får strøm fra kulværker. »Teknikken i biler og varebiler er langt tilbage i forhold til f.eks. Euro 6-miljømotoren i lastbiler – måske ti år. Der er sket en utrolig udvikling af lastbiler,« siger Dachser-chefen. »En lastbil er hurtigt inde og ude af bykernen igen, blot skal den udnyttes optimalt pladsmæssigt. Hvis der var mindre luft i de emballager, der bliver transporteret, kunne man i forbindelse med logistik således spare hver femte lastbil – og det ville også gælde hos Dachser,« mener Bernhard Simon. »Der er også opstået nye forhold for godstransporten så som miljøzoner, tidsbegrænsninger og natdistribution. Men der er også positive detaljer som samdistributionscentraler, fælles bestillinger og afhentningssteder, der alt sammen kan mindske trængslen.« Bernhard Simon peger på bedre informationssystemer, lastzoner, bedre skiltning, bedre opdelte kørebaner, og i det hele taget at tænke i nye baner, når det gælder infrastruktur. Dachser vil altid være, hvor kunderne er, uanset om det er i Europa, USA eller Kina, men importen fra f.eks. Kina er faldende. Bernhard Simon ser en mulighed for at få økonomien i Europa på fode ved at øge mobiliteten, f.eks. ved at få unge sydeuropæere til at arbejde nordpå, hvor der er flere job. Hos Dachser gør man meget ud af de unge. Trainees udgør i dag ti pct. af arbejdsstyrken. Selskabet har netop overtaget det store spanske speditionsfirma Azkar, og det første, Bernhard Simon gjorde, var at rejse til Spanien for at hjælpe de unge spaniere i arbejde. »Det har betydet meget, for de unge er ikke blevet behandlet særlig godt i hjemlandet. Det spanske selskab har allerede betydelig vækst. For de unge spaniere vil gerne arbejde, og vi har altid bygget fremtiden på de unge. Der ligger succesen,« siger Bernhard Simon. Det bringer spørgsmålet frem til cabotage, men det er Simon ikke bange for – ikke så længe så mange lastbiler kører tomme. Og samtidig er der et andet stort problem. Det er svært at skaffe chauffører. Det handler i væsentlig grad om forbedrede fødekæder (supply chains) i logistikarbejdet for at skabe en tilfredsstillende økonomi og optimalt miljø. Men det er spørgsmål, som ikke kan løses, uden at EU er på banen. Europa er ét stort intermodalt marked, hvor der leveres fra dag til dag. Udfordringen er, at prisen p.t. spiller den største rolle. Og dermed også chaufførlønningerne. Landecheferne rapporterer dagligt til koncernhovedkontoret i Kempten i Sydtyskland, og skal der reageres på noget, sker det hurtigt. Hos Dachser er der ikke så langt fra en beslutning er taget, til den er ført ud i livet. Det skyldes ikke mindst, at det er et familiefirma. I årevis har Dachser udviklet og forbedret IT-systemerne, som er centrum for en stor del af udviklingen. Der betyder, at alle tiltag hurtigt kan måles. »Kunden først, er vores motto. Vi går ind og finder ud af, hvad kunden har brug for, og det med avancerede metoder, så kunden kan få en bedre forretning,« siger Simon. Senest har firmaet Dachser taget initiativ til »European Food Network«. Det er et samarbejde mellem 12 transport- og speditionsfirmaer – i Danmark H. P. Therkelsen i Padborg. Netværket handler først om fremmest om grænseoverskridende fødevaretransporter. Den samlede omsætning ligger på 1,2 mia euro eller 8,3 mia. kr.",
        "metadata": {
            "source": "https://www.berlingske.dk/virksomheder/distribution-i-byer-en-udfordring",
            "image_url": "https://berlingske.bmcdn.dk/media/cache/resolve/image_x_large/image/43/432893/6754582-dachser.jpg",
            "publication_time": "Mandag d. 26. august 2013, kl. 22.30",
            "author": "Carsten Teiner",
            "related_links": [],
            "attachments": []
        }
    }
}