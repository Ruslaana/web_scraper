{
    "version": "1.0",
    "document": {
        "id": "https://www_berlingske_dk/filmanmeldelser/dansk-oscar-kandidat-vinder-filmpris-dagen-foer-oscar-show",
        "title": "Dansk Oscar-kandidat vinder filmpris dagen før Oscar-show",
        "content": "Den danskproducerede dokumentarfilm \"The Look of Silence\" har lørdag fået et godt rygstød forud for uddelingen af Oscar-statuetter søndag, hvor filmen også er nomineret. Ved Independent Spirit Awards i Californien vandt filmen, der er instrueret af den herboende amerikaner Joshua Oppenheimer, i dokumentar-kategorien. Det skriver Variety.com. - Vi er så beærede over at have vundet en Spirit Award, skriver Joshua Oppenheimer på Facebook.  \"The Look of Silence\" er efterfølgeren til hans ligeledes Oscar-nominerede \"The Act of Killing\". I filmen følger man Adi, hvis bror blev dræbt i 1965 i det indonesiske folkedrab, der kostede mindst en halv million mennesker livet. I 2014 var \"The Act of Killing\" også nomineret ved Independent Spirit Awards - dog uden at vinde. Derfor er der grund til øget optimisme i den danske lejr forud for søndagens Oscar-show i Los Angeles.  Independent Spirit Awards bliver holdt i strandbydelen Santa Monica i Los Angeles og uddeler priser til film, der er produceret for et budget på under 20 millioner dollar. Filmen \"Spotlight\" vandt i kategorien for bedste spillefilm. Den er også nomineret til en Oscar søndag, hvor den blandt andet er oppe imod \"The Revenant\" og \"The Big Short\". Danmark har to skud i bøssen, når der uddeles gyldne Oscar-statuetter søndag. Foruden \"The Look of Silence\" er Tobias Lindholms \"Krigen\" nomineret i \"bedste ikke-engelsksprogede film\"-kategorien. Her er den blandt andet oppe imod den ungarske \"Sauls søn\", der lørdag vandt prisen for bedste internationale film ved Independent Spirit Awards.  /ritzau/",
        "metadata": {
            "source": "https://www.berlingske.dk/filmanmeldelser/dansk-oscar-kandidat-vinder-filmpris-dagen-foer-oscar-show",
            "image_url": "https://berlingske.bmcdn.dk/media/cache/resolve/image_x_large/image/21/216303/12476556-awards-spirit.jpg",
            "publication_time": "Søndag d. 28. februar 2016, kl. 03.48",
            "author": null,
            "related_links": [],
            "attachments": []
        }
    }
}