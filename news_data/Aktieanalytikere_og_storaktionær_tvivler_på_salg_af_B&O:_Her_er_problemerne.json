{
    "version": "1.0",
    "document": {
        "id": "https://www_berlingske_dk/virksomheder/aktieanalytikere-og-storaktionaer-tvivler-paa-salg-af-bo-her-er",
        "title": "Aktieanalytikere og storaktionær tvivler på salg af B&O: Her er problemerne",
        "content": "Bang & Olufsen er endnu ikke så desperat, at til salg-skiltet snart bliver stillet op, selv om virksomheden, der er kendt for sine TV, lydanlæg, højttalere og høretelefoner, har et år med tre nedjusteringer og en aktiekurs, der er dykket med 70 pct., bag sig. Det understreger to aktionærer i B&O og to analytikere, efter at Ole Andersen, bestyrelsesformand i B&O, torsdag fortalte til Børsen, at »lamperne er begyndt at blinke lidt«, og at man er parat til at »lytte«, hvis nogen henvender sig med et købstilbud. Efter Ole Andersens citater i Børsen, steg B&O-aktien kort efter åbningen med 14 pct. til kurs 48, men stigningen forduftede hurtigt igen. Hos storaktionæren, pensionskæmpen ATP, ser aktiechef Claus Wiinblad ikke udtalelserne som en salgsmelding. »Ole Andersen siger jo, at hvis der sker noget, så skal bestyrelsen forholde sig til det. Så er der en udmelding i det? Det mener jeg faktisk ikke, at der er,« siger aktiechefen, der mener, at det på den korte bane handler om, at der skal eksekveres på den strategi, som er lagt. »På den lange bane er vi åbne over for flere muligheder, men det vigtigste er, hvordan vi bedst muligt får skabt værdi i B&O, og nu er der lagt en strategi, og den skal forfølges,« siger han. Ole Andersen understreger over for Børsen, at  »bestyrelsen fortsat tror på virksomheden som et selvstændigt selskab«, og at der ikke er sat salgskilte op.  Hos MP Pension, aktionær i B&O, mener investeringschef Anders Schelde, at det er at blæse Ole Andersens udtalelser for meget op, hvis man tror, at et salg er lige på trapperne. »Der bliver lagt lidt for meget i hans ord. Vi forventer jo altid af enhver ledelse, at de dels driver deres virksomhed ordentligt, men vi forventer selvfølgelig også, at de hele tiden tænker over, om de kan skabe mere værdi for aktionærerne ved at sælge,« siger investeringschefen, der forvalter pensionsformuer for magistre, gymnasielærere og psykologer. Han peger på, at salgsovervejelserne altid er større, når et selskab kører dårligt. Anders Schelde udtalte torsdag kritik af B&O i Berlingske efter selskabets generalforsamling. Investeringschefen er skuffet over udviklingen og har svært ved at forstå, hvordan B&O i december sidste år kunne forvente en vækst på ti pct., men i stedet endte det forskudte regnskabsår 2018/2019 med et fald i omsætningen på knap 14 pct. Sidste år ved denne tid havde MP Pensions aktiebeholdning en værdi på omkring 50 mio. kr. Nu er værdien af beholdningen skrumpet til syv mio. kr. Dels på grund af kursudviklingen, og dels fordi pensionskassen har solgt ud. Han har også givet udtryk for, at han frygter, at B&O er for lille en virksomhed til at kunne klare sig i et marked med høje krav til teknologien, og at man skulle overveje et salg. »Det er da nogle tunge skyer, der hviler over B&O, og hvis vi kigger ti år frem, er det da langtfra givet, at B&O stadig er et selvstændigt selskab. Jeg håber, at de kan lykkes med strategien, men jeg synes også, at de er meget ærlige i deres udmeldinger om, at det er svært,« siger Anders Schelde. Michael Friis Jørgensen, chefaktieanalytiker hos Alm. Brand, er enig med Anders Schelde i, at der ikke er grund til at overfortolke Ole Andersens udtalelser. Ifølge ham er alt jo i princippet til salg, og firmaet er børsnoteret. Han kalder dog udtalelsen for »en lille åbning«. »Jeg ser det som en erkendelse af, at man er sårbare. Hvis bare en lille del af salgsvæksten går ud, og man render ind i nogle mindre gode perioder, så ryger resultaterne ned mod bundlinjen, og det betyder, at der er nogle tegn på, at virksomheden er for lille til at stå alene. Man skal virkelig kunne levere år efter år på væksten,« siger Michael Friis Jørgensen. Han påpeger, at et frasalg kan være en løsning, men man kan også forsøge at gøre det så fleksibelt, at virksomheden tjener penge, selvom salget ikke buldrer afsted. »Gennem de sidste fem år har virksomheden gjort meget for at udvikle sig, men væksten er stadig faldet, og man ved ikke, hvornår den kommer igen. Indtjeningen er svundet ind, og aktien er skåret midtover. Så kommer man under massivt pres, og det er man nødt til at se på som bestyrelse,« siger Michael Friis Jørgensen. Han tror ikke, at nogen opkøber virksomheden lige med det første. Årsagen til det skal findes i, at B&O har mange fysiske forretninger. »Forretninger er ikke sexede lige nu. Måske lykkes det dem at transformere virksomheden, så den bliver mere stabil med et noget højere omsætningsniveau, men det kræver, at man lægger den rette strategi,« siger Michael Friis Jørgensen. Ifølge ham vil det kun lykkes B&O, hvis man formår at skabe det produkt, forbrugeren efterspørger, og lancerer det på markedet på rette tidspunkt. Til spørgsmålet om, hvor længe B&O kan holde den kørende, inden vigende finanser påtvinger et salg, ser Per Hansen, investeringsøkonom i Nordnet, positivt på sagen. »Det er ikke første gang, at B&O er udfordret, og den gode nyhed er, at de har klaret det før. Deres finanser er ikke anstrengte, fordi salget af »automative« tilbage i 2014 sikrede dem mod en situation, hvor man desperat måtte finde en køber,« siger Per Hansen. Dermed har B&O god tid til at finde den rette køber, hvis man alligevel vælger at ville sælge. Han tror ikke på et salg lige nu, men ifølge ham vil virksomheden få svært ved at klare sig alene på lang sigt. Hvis det ender i et salg, tror han, at det vil gælde hele virksomheden, da et delsalg ikke giver mening – hverken for B&O eller køberen. Hans bedste bud på en mulig opkøber skal findes hos livsstilsproducenter eller hi-fi-firmaer, og det vil skyldes, at køberen har vurderet, at man selv kan drage nytte af den store værdi, der stadig ligger i B&Os brand.",
        "metadata": {
            "source": "https://www.berlingske.dk/virksomheder/aktieanalytikere-og-storaktionaer-tvivler-paa-salg-af-bo-her-er",
            "image_url": "https://berlingske.bmcdn.dk/media/cache/resolve/image_x_large_vertical/image/118/1189981/23086279-arkivfoto-onsdagens-lancering-af-det-nye-beovision-11-fra-bang.jpg",
            "publication_time": "Fredag d. 23. august 2019, kl. 17.06",
            "author": "Freja Marquardt",
            "related_links": [],
            "attachments": []
        }
    }
}