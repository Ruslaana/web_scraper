{
    "version": "1.0",
    "document": {
        "id": "https://www_berlingske_dk/internationalt/saa-svaert-er-det-at-vinde-historisk-lotto-gevinst-paa-ti-milliarder-kroner",
        "title": "Så svært er det at vinde historisk lotto-gevinst på ti milliarder kroner",
        "content": "En god veninde af mig køber hver uge en lotto­kupon, og når hun så går hjemad fra butikken, er der dejligt frit spil for drømmene om alle de lækre ting, hun skal have og gøre, når den lille seddel kommer ud med en ordentlig milliongevinst. Indtil udtrækningen, selvfølgelig, så er det hverdag og arbejdsliv igen. Men drømmene kan ingen som bekendt tage fra mennesker, og de er da nok kuponen værd. I Amerika er alting større, måske også drømmene, men i hvert fald lottogevinsterne. 1,5 milliarder dollar – over ti milliarder kroner – var potten til førstepræmien nået op på i det amerikanske Powerball Lottery, der natten til torsdag udtrækker de forjættede tal, som kan udløse den største enkelte lotteri­gevinst i verdenshistorien. En gevinst, der har fået amerikanere til at trodse det bistre januarvejr og stå i lange køer til udsalgsstederne for Powerball-kuponer. Fem tal mellem 1 og 69 og en enkelt ekstra powerball-nummer udløser gevinsten. Der godt nok reduceres med tre-fire milliarder kroner til skat, hvis man vælger at få det udbetalt på en gang, men i det luftlag har man vel lov til at være storsindet. En anden rekord-begrænser er, at flere rammer den rigtige kombination, som tilfældet var ved den seneste amerikanske rekordgevinst i 2012, hvor tre amerikanere delte puljen på 656 millioner dollar i Mega Millions spillet. Så er der lige det med at ramme den rigtige kombination - hvor svært kan det nu egentlig være? Ret svært. Faktisk er der én chance ud af 292,2 millioner har Powerball-firmaet selv regnet ud. Hvor lille den sandsynlighed er, kan være svært at forestille sig, men det er i hvertfald temmelig meget nemmere at blive ramt af lynet og bidt af en haj. Statistik-professor Jeffrey Miecznikowski fra Buffalo, mener, at det egentlig er umuligt. »Alligevel er der jo en, der vinder. På samme måde som ud af det uendelige antal begivenheder, der indtræffer i verden hver dag, vil der hver dag ske noget, som er ubegribeligt sjældent,« siger Jeffrey Miecznikowski, til magasinet Newswise. »Men ud fra sandsynlighedsberegning er det 25 gange nemmere at blive valgt til præsident i USA end at vinde Powerball-gevinsten. At ramme talkombinationen svarer til, at man slår plat eller krone og får den samme side til at vende opad 28 gange i træk. Det lyder måske ikke så svært, men man kan blive ved i en evighed,« siger professoren. Et andet, almindeligt brugt, billede er, at man sidder i toget, og over en strækning på 50 kilometer er der stillet en spand. Når man har lyst, smider man så et æbleskrog ud ad vinduet uden at kigge. Chancen for gevinst svarer til sandsynligheden for at skroget lander i spanden. Billedet er brugt i forhold til Danske Spils største gevinstpulje, som findes i Eurojackpot. Her er sandsynligheden for at ramme guldspanden en til 95 millioner, fortæller direktør for Danske Lotteri Spil, Pernille Wendel Mehl. »Det er et puljespil, der begynder med 63 millioner kroner i puljen og har et loft på 90 millioner euro,« forklarer direktøren, der understreger, at der følger et ansvarlighedsprogram med, der hjæper og støtter vinderne af milliongevinster. »Så store præmier kan for alvor ændre ens liv.« Den største danske gevinst blev vundet af en mor til fem i Helsingør, der allerede godt en måned efter kunne erklære til det lokale dagblad, at nu var alle 315 millioner kroner placeret i blandt andet værdipapirer og fem styk strandvejsvillaer til de fem arvinger. Et lakeside-mansion i Jacksonville, Florida, er også en af de få udskejelser, der er rapporteret om Gloria Mackenzie, der som 84-årig i 2013 vandt verdens største udbetalte pengegevinst. 370 millioner dollar var udbetalingen fra Powerball-lotteriet til Mackenzie, som i øvrigt sendte en venlig hilsen til den gentleman, der havde ladt den gamle dame komme foran sig i køen til lotteriudsalget.",
        "metadata": {
            "source": "https://www.berlingske.dk/internationalt/saa-svaert-er-det-at-vinde-historisk-lotto-gevinst-paa-ti-milliarder-kroner",
            "image_url": "https://berlingske.bmcdn.dk/media/cache/resolve/image_x_large/image/35/359827/11991137-14udlusa-powerball-143012jpg.jpeg",
            "publication_time": "Onsdag d. 13. januar 2016, kl. 19.49",
            "author": "Ivar Carstensen",
            "related_links": [],
            "attachments": []
        }
    }
}