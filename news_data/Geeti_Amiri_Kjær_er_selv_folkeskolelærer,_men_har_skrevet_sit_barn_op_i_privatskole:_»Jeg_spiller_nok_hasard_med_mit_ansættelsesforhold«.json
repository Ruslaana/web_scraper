{
    "version": "1.0",
    "document": {
        "id": "https://www_berlingske_dk/kommentatorer/geeti-amiri-kjaer-er-selv-folkeskolelaerer-men-har-skrevet-sit-barn",
        "title": "Geeti Amiri Kjær er selv folkeskolelærer, men har skrevet sit barn op i privatskole: »Jeg spiller nok hasard med mit ansættelsesforhold«",
        "content": "De seneste par uger harfolkeskolens tilstandramt forsiden af denne avis med en række artikler baseret på en undersøgelse lavet i samarbejde med Danmarks Lærerforening. Desværre er der ikke noget godt nyt at skrive hjem om. Vold i folkeskolen mellem elever og mod lærere er et stigende problem, som tegner et nyt normal i hverdagen. En hverdag, hvor flugten fra folkeskolen ikke kun forårsages af manglende kvalitet i undervisningen, men også fordi det kan koste en evnen til at arbejde som lærer. På baggrund af undersøgelsensnedslående beretninger, forstår man godt, hvorfor nyuddannede lærere flygter fra folkeskolen. Samt hvorfor forældre vælger folkeskolen fra til fordel for privatskoler. Personligt har jeg skrevet min søn op til en privatskole. Bevares, han skal først starte i børnehaveklasse i 2030, men jeg tør ikke tage chancen og risikere hans skolegang – selvom Sydhavnen befinder sig i en transition, hvor gentrificeringen udskifter den gamle arbejderklassens vaner ud med havremælk og økologiske måltidskasser. For sæt nu folkeskolen endnu i 2030 er lammet af berøringsangst? For hvad nu hvis min søn bliver mobbet for ikke at være en god muslim, fordi hans mor er afghaner, og derfor bør han være islamisk opdraget, hvilket han ikke bliver. Eller hvad hvis jeg har ambitioner på vegne af min søn, så han lærer mere end at overleve og komme igennem dagen i uforudsigelighed og larm. Ja, tænk, hvis jeg drømmer om, at min søn bliver dannet og uddannet af en lærer, som har modet til at have integritet og holdninger i stedet for at være en anonym skikkelse. Som det er nu, er det ikke folkeskolen, der kan forsikre mig om, at det kan være sådan. Fordi folkeskolen har svært ved at rumme mig som lærer, fordi jeg insisterer på, at jeg må være et menneske ved katederet. Så når en folkeskolelærer, som elsker sit arbejde – på trods af tjenstlige samtaler og klager fra markante forældre og elever, der ønsker en hen, hvor pebret gror, fordi man stiller krav til dem – ikke stoler på, at klasseværelset og skolegården kan være et trygt sted for ens barn, bør det være alarmerende om folkeskolens tilstand. »Faktisk bliver mine motiver for at fortælle om folkeskolens tilstand motivforsket. Jeg må nok have en intention om at bruge min fallerede karriere som lærer som en trædesten til at blive politiker, hører jeg ofte.«Fold sammenLæs mereFoto: Søren Bidstrup. Ude i verden fortæller vi ofte med stolthed, at vi har en folkeskole, hvor direktørens datter er klassekammerater med rengøringsassistentens søn. Eller det gjorde vi engang. For i dag er virkeligheden, at folkeskolen er blevet en arena, hvor det handler om overlevelse. Både for elever og læreres vedkommende. Jeg har ikke tal på, hvor ofte jeg har oplevet kolleger sukke dybt og konstatere, at nu er der ikke længe til den næste skoleferie. Uagtet om jeg har været på den københavnske vestegn, Nordvest eller Indre Nørrebro. Det kører i for højt tempo med alt for mange uforudsete begivenheder, der dræner energien, så man holder vejret, indtil næste skoleferie giver et tiltrængt pusterum. Overskuddet til at have langsigtede ambitioner er der ikke. Sygemeldinger. Lærerskift. Sammenlægninger af klasser. Og ja, pressede lærere, som forsøger at løbe om kap med et skoleår. Man er allerede drænet i starten af skoleåret, inden efterårsferien. Jeg spiller nok hasard med mit ansættelsesforhold, forman kan godt blive fyretfor at være kættersk i folkeskolen. Selvom man er offentlig ansat, og i Danmarks Lærerforening kæmpes der med næb og klør for medlemmers rettigheder som ansat. Bare så længe man ikke ringer til dem om at være en torn i øjet på ledelsen, fordi man tør at have offentlige meninger. I så fald er rådet blot: Find dig en anden skole. Selvom problemerne med folkeskolen er landsdækkende og ikke et spørgsmål om den enkelte lærer. Og læg så dertil, at vælger man at berette om folkeskolen set indefra til udefrakommende, anklages man for at være illoyal over for kolleger og bryde sin tavshedspligt. Jeg har selv prøvet det. Men det illoyale er vel, at der ikke er opbakning til den lærer, som tager bladet fra munden og fortæller offentligt om problemerne i folkeskolen. Jeg har endnu ikke modtaget en eneste skulderklap fra den faggruppe, der ellers ofte praler af at være solidarisk. Faktisk bliver mine motiver for at fortælle om folkeskolens tilstand motivforsket. Jeg må nok have en intention om at bruge min fallerede karriere som lærer som en trædesten til at blive politiker, hører jeg ofte, men den slags mistænkeliggørelse siger mere om andre end mig. Så med fare for at vende tilbage fra barselsorlov til en fyreseddel, kan jeg kun bekræfte, at billedet, undersøgelsen tegner, passer alt for godt på virkeligheden. Spørgsmålet, som undersøgelsen skal lede til, er, hvorfor beretter ingen lærere om forholdene? Jeg har skrevet om det før, så det føles som et træls deja-vu, men i den offentlige debat er der ingen lærere, der debatterer elevers adfærdsproblemer betinget af diagnoser – både de afklarede såvel som uafklarede – markante forældres underminering af lærerens autoritet og ikke mindst problemer med at undervise elever med (muslimsk) minoritetsbaggrund. Lad mig for en god ordens skyld også tilføje, at man sagtens som lærer kan opleve alle tre udfordringer overlappe hinanden hos den samme elev. Ja, jeg gentager igen en pointe, jeg har skrevet om, men læreres ytringsfrihed er en by i Rusland, og det bør bekymre alle, der kerer sig om samfundet. Vi har ikke råd til en folkeskole, hvor der hersker junglelov. Det koster simpelthen samfundet for dyrt. Geeti Amiri Kjær er underviser og forfatter ",
        "metadata": {
            "source": "https://www.berlingske.dk/kommentatorer/geeti-amiri-kjaer-er-selv-folkeskolelaerer-men-har-skrevet-sit-barn",
            "image_url": "https://berlingske.bmcdn.dk/media/cache/resolve/image_x_large_vertical/image/188/1889876/24891014-s-med-fare-for-at-vende-tilbage-fra-barselsorlov.jpg",
            "publication_time": "Søndag d. 16. februar 2025, kl. 17.15",
            "author": "Geeti Amiri Kjær",
            "related_links": [],
            "attachments": []
        }
    }
}