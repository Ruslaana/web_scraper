{
    "version": "1.0",
    "document": {
        "id": "https://www_berlingske_dk/kommentatorer/med-ny-pet-lov-laegger-regeringen-den-foerste-sten-til-en-politistat",
        "title": "Med ny PET-lov lægger regeringen den første sten til en politistat",
        "content": "Midt i den største udenrigspolitiske krise siden Anden Verdenskrig er det klart, at der er mange indenrigspolitiske sager, der lever et stille liv: Ingen – hverken medier, politikere eller borgere – har jo tid til det hele. Men der er én aktuel sag, som må og skal helt frem i lyset: Medet nyt lovforslagvil regeringen give Politiets Efterretningstjeneste (PET) adgang til at indsamle, sammenkøre og analysere data om alle borgere – uden begrundelse, uden mistanke om noget kriminelt og uden at borgerne får det at vide. Med kunstig intelligens kan PET potentielt bruge oplysningerne til at opdage mønstre og udpege mistænkelige personer. Eller som Jesper Lund, formand for IT-Politisk Forening, udtrykker det: Med sådanne beføjelser vil PET få en »automatiseret mistanke-maskine«. Danmark er et gennemdigitaliseret land, og både offentlige myndigheder og private virksomheder ligger inde med tonsvis af data om dig. Samler man dem alle sammen som brikker i et puslespil, kan man lave en meget præcis profil på hver enkelt borger. Der kan for eksempel være tale om oplysninger om hospitalsbesøg, kontakt med psykiatrien eller sociale myndigheder. Din civilstatus og oplysninger om din husstand. Dine flyttemønstre. Dine skatteforhold. Dine kommentarer, likes og delinger på sociale medier. Hvilke bøger du låner på biblioteket. Dine bevægelsesmønstre på nettet og i den fysiske verden. Oplysninger fra såkaldte databrokere. »Mere overvågning giver mere frihed,« sagde daværende justitsminister Nick Hækkerup for nogle år siden.Fold sammenLæs mereFoto: Søren Bidstrup. Lovforslaget læggerifølge Institut for Menneskerettighederop til et decideret paradigmeskift i efterretningstjenestens arbejde: Hidtil har PETs overvågning af borgerne krævet et mistankegrundlag, men bliver den nye lov til virkelighed, vil der være tale om masseovervågning af os alle sammen. Som det så ofte er tilfældet, når det gælder overvågning,peger regeringen på terror og anden alvorlig kriminalitetsom begrundelse for de nye beføjelser. Masseovervågning er altså nødvendigt for at passe på vores frie samfund. Eller som tidligere justitsminister Nick Hækkerup så rammende udtrykte det for nogle år siden: »Mere overvågning giver mere frihed«. Det er en forkert og forvrænget tankegang, for man beskytter ikke et frit demokrati ved at overvåge borgerne. Tværtimod vil masseovervågningen underminere demokratiet. Undermineringen sker både på et principielt og et konkret plan. Principielt er masseovervågning et brud på borgernes frihedsrettigheder. I et demokrati har vi ret til privatliv og ret til at kommunikere og forsamle os frit uden at blive kigget over skulderen og uden at få vores færden og aktiviteter registreret. Der er ikke tilfældigt, at masseovervågning er en fast bestanddel af autoritære samfund. Og selvom der ikke er nogen grund til at mistænke den nuværende regering for eksempelvis at ville slå ned på kritikere eller på anden vis misbruge overvågningen, så ved vi ikke, hvem der er i regering om ti eller 20 år. Derfor er frie borgere, der kan agere og kommunikere frit, en helt afgørende forudsætning for et frit samfund. »Der er ikke tilfældigt, at masseovervågning er en fast bestanddel af autoritære samfund,« skriver Amalie Lyhne. Her ses justitsminister Peter Hummelgaard (S).Fold sammenLæs mereFoto: Søren Bidstrup. Konkret giver masseovervågningen også en lang række problemer for borgerne. Først og fremmest er der risiko for fejl, læk og misbrug af data – i nogle tilfælde meget personfølsomme data. Data kan for eksempel falde i de forkerte hænder og blive brugt til afpresning. Desuden er der den såkaldte »chilling effect«, som blandt andet den juridiske tænketank Justitiaadvarer imod i et høringssvar: At man som borger af frygt for at blive overvåget lægger en dæmper på sine udfoldelser, udøver selvcensur og generelt dukker sig. Ifølge en nyundersøgelsefra de nordiske menneskerettighedsinstitutter afholder 17 procent af danskerne sig i forvejen fra at tage del i den offentlige debat på sociale medier, fordi de er bekymrede for, om myndighederne læser med. Der ligger ifølge flere iagttagereogså en konkret risiko i selve den dataplatform, som PET blandt andet vil bruge til at bearbejde og analysere de store datamængder: Der er nemlig tale om Palantir, som er amerikansk ejet. Politiforsker Adam Diderichsen kalder det »bemærkelsesværdigt«, at ministeriet ikke forholder sig til de demokratiske risici, og han vurderer, at Justitsministeriet simpelthen ikke forstår de faglige implikationer af lovforslaget. Det er muligt, han har ret. Men forslaget er under alle omstændigheder ikke kun fremsat på grund af manglende viden. Det er nemlig helt i tråd med regeringens – og i øvrigt også foregående regeringers – generelle politik på området: Man har meget lidt respekt for borgernes privatliv, mens man til gengæld er villig til at gå meget langt for at bekæmpe terror og øvrig kriminalitet. Amalie Lyhne er politisk kommentator, skribent og foredragsholder ",
        "metadata": {
            "source": "https://www.berlingske.dk/kommentatorer/med-ny-pet-lov-laegger-regeringen-den-foerste-sten-til-en-politistat",
            "image_url": "https://berlingske.bmcdn.dk/media/cache/resolve/image_x_large_vertical/image/190/1909479/24928015-regeringen-vil-give-politiets-efterretningstjenest.jpg",
            "publication_time": "Onsdag d. 09. april 2025, kl. 09.25",
            "author": "Amalie Lyhne",
            "related_links": [],
            "attachments": []
        }
    }
}