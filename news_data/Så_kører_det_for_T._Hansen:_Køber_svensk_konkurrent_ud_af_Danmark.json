{
    "version": "1.0",
    "document": {
        "id": "https://www_berlingske_dk/virksomheder/saa-koerer-det-for-t_-hansen-koeber-svensk-konkurrent-ud-af-danmark",
        "title": "Så kører det for T. Hansen: Køber svensk konkurrent ud af Danmark",
        "content": "Det danske hjemsted for alle mænd og kvinder med benzin i blodet, T. Hansen, har netop cementeret sin markedsposition i Danmark. Det sker, efter selskabet har købt sin svenske konkurrent Mekonomens danske afdeling. Mekonomen driver blandt andet værksteder i Danmark, og T. Hansen får med overtagelsen lov til at drive disse værksteder samt at bruge Mekonomens navn i Danmark. Prisen for overtagelsen er ukendt.  Den svenske kæde har haft et mareridtsagtigt år i Danmark, hvor det samlede tab beløber sig til intet mindre end 300 mio. kr. T. Hansen, der sidste år rundede en milliard kroner i omsætning, har derimod en meget solid forretning i Danmark. Sidste år landede overskuddet lige under 100 mio. kr. efter flere år, hvor selskabet kontant har tjent over 50 mio. kr.  Disse overskud i T. Hansen har været med til at skabe en af Danmarks mest velhavende mænd, og selvom man skulle tro, at han delte navn med sit foretagende, så hedder han faktisk Bent Jensen. Den fynske rigmand er ifølge den seneste rigeliste fra Berlingske Business Magasin god for 1,4 mia. kr.  Her kan du se listen over Danmark rigeste.",
        "metadata": {
            "source": "https://www.berlingske.dk/virksomheder/saa-koerer-det-for-t.-hansen-koeber-svensk-konkurrent-ud-af-danmark",
            "image_url": "https://berlingske.bmcdn.dk/media/cache/resolve/image_x_large/image/22/229194/15404648-bent-jensen.jpg",
            "publication_time": "Fredag d. 11. november 2016, kl. 08.13",
            "author": "Michael Korsgaard Nielsen",
            "related_links": [],
            "attachments": []
        }
    }
}