{
    "version": "1.0",
    "document": {
        "id": "https://www_berlingske_dk/europa/hun-delte-en-video-saa-kom-folkedragtspolitiet-efter-hende-respektloest",
        "title": "Hun delte en video. Så kom »folkedragtspolitiet« efter hende: »Respektløst«",
        "content": "I dag er det 17. maj – Norges nationaldag. Gader og stræder bliver fyldt med folkedragter – de såkaldte bunader – i forskellige farver, der viser, hvor i landet folk har deres ophav. Dragternes udsmykning og detaljerede broderier er særdeles iøjnefaldende repræsentanter for landets fejring af den dag, Norges grundlov blev underskrevet. Men dragterne er også repræsentanter for mange traditioner og Norges selvforståelse, og det tager nogle nordmænd meget seriøst. Det mærkede tøjdesigneren Kaja Høglund, da hun fik det såkaldte »bunadpoliti« på nakken. Fra sin nye systue i Drammen driver hun sit eget tøjmærke, Murlong Cres, som sælger trøjer og kjoler.  Et opslag delt af K A J A H Ø G L U N D (@kajahoglund) Hun har over 13.000 følgere på TikTok og 15.000 på Instagram, hvoraf mange af dem kom, efter hun lagde en video op til 17. maj sidste år. Her viste hun den festdragt, som hun selv havde syet, frem, og videoen gik viralt. Forklaringen er ét ord. Hun kaldte det en »fantasibunad«. Høglunds videoer er på engelsk, og hun vidste ikke, hvordan hun kunne præsentere tøjet uden at sige det hellige ord. »Jeg sagde, at det ikke var en bunad, men at det på en måde er lidt det samme,« siger hun til Berlingske.  Et opslag delt af K A J A H Ø G L U N D (@kajahoglund) Da hun havde delt videoen, kom der fart i kommentarfeltet. Hun fik en lang række kommentarer fra de personer, hun kalder bunadpolitiet. »Man kan ikke sige, at det er en bunad« og »bunad er en beskyttet titel«, stod der blandt andet. Flere mente, at man ikke skal udvande ordets betydning. »Jeg fik blandt andet at vide, at det var respektløst, og at jeg ikke skulle rode med kulturarven,« siger hun. Høglund følte, hun havde gjort noget skamfuldt. Hun tænkte, at hun måske ikke skulle have kaldt festdragten for »en slags bunad«. »Jeg var mest overrasket over, at folk er så engagerede, og jeg følte, at de måske misforstod, hvad jeg prøvede at sige,« fortæller hun. Men de fleste var positive. Mange spurgte, om hun ikke kunne sy dem et lignende sæt. Og sådan startede det. I år har hun måtte afvise mange, der gerne vil have syet en dragt, da hun kun har haft mulighed for at producere ti. I de senere år er de alternative festdragter, fantasy bunader, blevet meget populære. Flere leverandører er begyndt at tilbyde begge dele. Formen er ligesom en traditionel bunad, men i modsætning til dem, er der ingen faste regler for farver og påsyede detaljer. Ligeledes er flere begyndt at inkorporere utraditionelle alternativer. For eksempel er det tradition at have en hvid skjorte i enten silke eller linned på under. Nu vælger flere at tage skjorter i andre farver eller med mønstre på, ligesom materialet kan variere. Særligt de høje priser gør, at mange søger andre steder hen. Håndsyede bunader kan koste over 100.000 norske kroner, og selvom fantasy-udgaven også kan komme op i et højt prisleje, findes der et hav af billigere alternativer. For eksempel tager Kaja Høglund 6.000 norske kroner for sin alternative bunad.  Et opslag delt af K A J A H Ø G L U N D (@kajahoglund) Det tror Kaja Høglund også er en central grund, men hun peger også på noget andet – at folk har en oprigtig interesse: »Syning er også blevet meget populært her i Norge, og jeg tror, ​​at folk synes, at festdragter er et sjovt syprojekt.« Sociale medier er blevet Kaja Høglunds måde at markedsføre sit mærke på – og hun ved, hvordan hun får sine videoer til at gå viralt. Fra tid til anden kalder hun sættet for bunad med vilje. Og de negative kommentarer skræmmer hende ikke. »Min opfattelse er, at de fleste synes, at festdragter er flotte, så at jeg får nogle negative kommentarer i ny og næ er helt i orden.« På den måde er bunadpolitiet med til at skaffe hende arbejde og omtale. »Jeg synes, det er lidt kedeligt, hvis det hele skal være så strikt og man ikke kan blandet tingene,« siger Høglund. Hun skal selv fejre dagen til champagnebrunch med sin kæreste og venner, I den anledning er hun trukket i en gul udgave af sin fantasykjole. Kaja Høglund lader ikke de kritiske kommentar gå hende på.Fold sammenLæs mereFoto: Kaja Høglund.",
        "metadata": {
            "source": "https://www.berlingske.dk/europa/hun-delte-en-video-saa-kom-folkedragtspolitiet-efter-hende-respektloest",
            "image_url": null,
            "publication_time": "Onsdag d. 17. maj 2023, kl. 17.41",
            "author": "Nina Schaumann",
            "related_links": [],
            "attachments": []
        }
    }
}