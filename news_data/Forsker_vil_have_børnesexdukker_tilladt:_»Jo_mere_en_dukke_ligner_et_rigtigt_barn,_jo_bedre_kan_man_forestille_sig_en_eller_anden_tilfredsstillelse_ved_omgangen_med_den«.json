{
    "version": "1.0",
    "document": {
        "id": "https://www_berlingske_dk/pilestraede/forsker-vil-have-boernesexdukker-tilladt-jo-mere-en-dukke-ligner-et",
        "title": "Forsker vil have børnesexdukker tilladt: »Jo mere en dukke ligner et rigtigt barn, jo bedre kan man forestille sig en eller anden tilfredsstillelse ved omgangen med den«",
        "content": "En børnesexdukke er en virkelighedstro dukke. Dukkerne ligner børn ned til tre år. De har børnetøj på, de kan have lys i øjnene, realistisk kropstemperatur, kropsåbninger, og så kan nogle af dem tale, for eksempel kan de sige udsagn såsom»no, no daddy«.  Tiltalen mod Henrik Sass Larsen for blandt andet at være i besiddelse af en såkaldt børnesexdukke har på ny rejst debatten om fornuften af forbuddet mod den type dukker, der blev indført i 2022. En af Danmarks førende forskere i pædofili, lektor emerita, ph.d., cand.psych. aut. Karen Pallesgaard Munk, er blandt kritikerne af loven. »Det, der er pointen for de fleste, er, at der ikke må være noget offer. Og at man heller ikke skal kunne sidde hjemme ved computeren og bestille et overgreb. Men når vi taler om børnesexdukker, så er der jo ikke noget offer,« siger hun i Berlingskes nyhedspodcast, »Pilestræde«. Forbuddet var forkert, mener hun og peger på, at den foreliggende forskning »ikke er stærkt konklusiv i forhold til, hvad der er det rigtige at gøre«. »Man ved ikke, om det her forebygger overgreb eller gør det modsatte,« siger hun og peger på, at forskningen på området ikke er tilstrækkelig, blandt andet fordi stigmaet omkring pædofili også rammer dem, der forsker i pædofili. »Man kan heller ikke få penge,« siger Karen Munk. Det kan også være svært at lave et forskningsdesign til et videnskabeligt studie på området. Når jeg hører dig, så lyder det næsten, som om du tænker, at det bedste at gøre faktisk er at give alle med en pædofil tilbøjelighed adgang til de her dukker og så se, hvad der skete? »Ja, simpelthen,« svarer hun. Hovedargumentet for lovforslaget fra et bredt politisk flertal var, at med et forbud så signalerer samfundet, at det at erhverve sig en dukke, der har en barnekrop, til brug for seksuel tilfredsstillelse simpelthen er forkert. Det indebærer blandt andet, at børnesexdukker er forbudt, da det modsatte kan fremstå som accept af seksuelle overgreb mod børn. På dette billede fra 1. februar 2018 ses en arbejder med en silikonedukke, der forestiller en voksen, på fabrikken EXDOLL i den nordøstlige kinesiske havneby Dalian.Fold sammenLæs mereFoto: Fred Dufour/AFP/Ritzau Scanpix. Men det er netop ikke et godt signal at sende fra samfundet, mener Karen Munk. »Fordi de otte til ni procent af den mandlige befolkning, der har denne her seksuelle orientering, forsvinder aldrig. Og der kommer nye pædofile til hele tiden,« siger hun. »De har en seksuel orientering, som er foragtet og forbudt.« Det gør dem »amputerede som mennesker«. Men der er en vej til at hjælpe dem, siger hun: »Vi kunne hjælpe dem, hvis vi tilbød løbende støtte over deres livsforløb. Og så kunne vi give dem en dukke, hvor der ikke er et offer.« Der ikke er forskning, der viser, om sexdukker hæmmer eller fremmer antallet af overgreb på børn, men i og med at udsigterne til, at der bliver lavet forskning, måske ikke er så gode, giver det så ikke god mening at forbyde de her dukker præventivt? Karen Munk udbryder: »Jamen vi ved jo ikke, om det er præventivt. Det er jo det, der er humlen i det her. Vi ved ikke, om det er præventivt. Men gør det ikke indtryk, når folk siger, at børneseksdukkerne potentielt kunne anspore folk til at begå overgreb mod børn ved at normalisere en overgrebssituation? »Jeg tvivler på, at det er et argument, der holder,« siger Munk. Hvordan kan du være så sikker? »Jamen det kan jeg da heller ikke være. Men jeg ved det jo ikke, vel? Altså, det er jo det, der er så morsomt med denne debat, ikke? Man ved det ikke.« Tager du hensyn til de pædofiles behov? »Nej, ikke specielt. Jeg er sandelig for forbuddet mod pædofili, men jeg er også for, at vi anerkender, at der er mennesker, der har denne her seksuelle orientering, og at de har det skidt.« »Folk synes, det er så ækelt at tale om, ikke? Men det er vi simpelthen nødt til,« siger Karen MunkFold sammenLæs mereFoto: Behrouz Mehri/AFP/Ritzau Scanpix. Interesseorganisationen Red Barnet var tidligere imod forbuddet mod børneseksdukker af samme grund som Karen Munk, nemlig at der simpelthen ikke findes forskning og viden nok. Siden har de skiftet mening, og de bakker op om forbuddet, med henvisning til at børnesexdukkerne bliver mere livagtige og troværdige med legemstemperaturer. De er bekymrede og henviser til, at »seksualiseringen er så vanskelig at overse«. Karen Munk er uenig: »Hvis den skal virke forebyggende, så skal en dukke jo have en vis lighed med et barn.« Så jo mere livagtige de her dukker er, jo mere vil de potentielt kunne forebygge et overgreb? »Ja.« Hvad baserer du det på? »Jamen vi har allesammen en seksuel drift, som går på en bestemt retning, og det har pædofile også. Og jo mere en dukke ligner et rigtigt barn, jo bedre kan man forestille sig en eller anden tilfredsstillelse ved omgangen med den her dukke,« siger Munk. Men er der forskning, der understøtter det? »Jamen det er jo det, vi mangler. Så det er bare en sandsynliggørelse. En opskåret tøjdukke stimulerer måske ikke fantasien på samme måde som en dukke, der kan varmes op og sige noget,« siger hun. »Folk synes, det er så ækelt at tale om, ikke? Men det er vi simpelthen nødt til.« Hør hele interviewet med Karen Munk i Berlingskes nyhedspodcast, »Pilestræde«. ",
        "metadata": {
            "source": "https://www.berlingske.dk/pilestraede/forsker-vil-have-boernesexdukker-tilladt-jo-mere-en-dukke-ligner-et",
            "image_url": "https://berlingske.bmcdn.dk/media/cache/resolve/image_x_large_vertical/image/190/1909652/24928264-this-photo-taken-on-february-1-2018-shows-workers.jpg",
            "publication_time": "Onsdag d. 09. april 2025, kl. 10.46",
            "author": "Anne Sofie Allarp",
            "related_links": [],
            "attachments": []
        }
    }
}