{
    "version": "1.0",
    "document": {
        "id": "https://www_berlingske_dk/indland/nu-kommer-flere-migranter-til-europa-igen-minister-vil-give-asylsystemet",
        "title": "Nu kommer flere migranter til Europa igen – minister vil give asylsystemet en genstart",
        "content": "Covid-19-pandemien har i en periode lagt ro på antallet af asylansøgere, der kom til Europa. Det antal er nu begyndt at stige. Alene i november ankom 22.450 flygtninge og migranter illegalt til Europa, ifølgeFrontex. Det er det højeste antal for en november måned siden flygtningekrisen i 2015. Til og med tredje kvartal af 2021 modtog EU næsten 25 procent flere asylansøgninger end i samme periode året før, ifølgestatistik fra EU-Kommissionen. Det skriver Udlændinge- og Integrationsministeriet i en publikation, som de har lavet sammen med Udenrigsministeriet. Denne stigning har dog endnu ikke ramt de danske grænser, men det er fortsat en udvikling, som udlændinge- og integrationsminister, Mattias Tesfaye (S) holder øje med. »Man skal sætte foden på europæisk jord for at få en opholdstilladelse. Lige så længe vi har det system, lige så længe vil folk gøre brug af menneskesmuglere, og lige så længe vil vi have overgreb og dødsfald på ruten,« siger han. »Jeg bruger meget tid på dette, og regeringen bruger mange ressourcer på det. Og det gør vi dels, fordi vi tror på, at det er realistisk, dels fordi vi mener, at det vil være et virkelig væsentligt dansk bidrag til at ændre dette asylsystem, som vi synes de facto er faldet sammen – både humanistisk og politisk,« siger udlændinge- og integrationsminister, Mattias Tesfaye (S). Arkivfoto.Fold sammenLæs mereFoto: Ida Guldbæk Arentsen/Ritzau Scanpix. For at komme disse problemer til livs må vi ændre på vores asylsystem, påpeger Mattias Tesfaye. En ændring der blandt andet handler om oprettelsen af modtagecentre i partnerlande. Migranter, der søger om asyl i Danmark, skal overføres til et modtagecenter i et partnerland, hvor asylsagsbehandlingen vil finde sted. Ved overførslen til et partnerland vil en asylansøgning, der oprindeligt blev indgivet i Danmark, som udgangspunkt herefter ikke længere kunne føre til en opholdstilladelse i Danmark, beskrives  det i den nyligt udgivne publikation. Alt efter godkendelse eller afslag på asyl vil den pågældende asylansøger skulle integreres i partnerlandet eller udsendes derfra. Har I noget land i sigte som dette partnerland? »Vi er i dialog med andre regeringer. Jeg kan ikke sætte navn på, men arbejdet skrider fremad.« Er der en tidshorisont på, hvornår sådan en modtagecenter kan være oppe og køre? »Vi har ikke en dato for åbningen af sådan et modtagecenter, men arbejdet skrider hele tiden fremad. Jeg er ret optimistisk og positivt overrasket over, hvor langt vi er kommet.« Taler vi år eller måneder? »Det er ikke noget, der skal tage mange år.« I perioden 2014 til 2021 vurderes der at være omkommet 22.388 migranter på ruterne over Middelhavet, ifølge FNs Flygtningehøjkommissariat. Arkivfoto.Fold sammenLæs mereFoto: Søren Bidstrup. I slutningen af april 2021dukkede en række billederaf udlændinge- og integrationsminister Mattias Tesfaye (S) og udviklingsminister Flemming Møller Mortensen (S) pludselig op på en Twitter-konto tilhørende Udenrigsministeriet i det centralafrikanske land Rwanda. Det viste sig senere, at det skyldes, at regeringen har indgået et tæt samarbejde om asyl og migration med Rwanda, men der er endnu ikke indgået en konkret aftale om at oprette et modtagecenter for asylansøgere. Er Rwanda et af disse lande, som I er i dialog med? »Jeg kommer ikke til at sætte navn på. Også af den grund at forudsætningerne for, at dette lykkes er, at vi i et stykke tid endnu holder kortene tæt på kroppen.« Ved du, hvornår du kan sætte navn på? »Inden for den nærmeste periode håber jeg at kunne blive lidt mere konkret.« Hvordan definerer du periode? »Det tror jeg ikke, at jeg vil definere her.« Målet er, at Danmark skal være et forbillede. »Vi kan godt gøre dette alene – både juridisk og praktisk. Men hvis kun det er Danmark, der laver et nyt asylsystem, løser det kun nogle snævre problemer for Danmark, men ikke for Europa. Derfor understreger jeg også, at et realiseret dansk eksempel skal fungere som inspiration,« siger han. Sidste år kom udlændinge- og integrationsminister, Mattias Tesfaye (S) i heftig modstand, da regeringen ønskede at placere et udrejsecenter på Langeland. Planen blev efter kort tid skrottet. Arkivfoto.Fold sammenLæs mereFoto: Tobias Kobborg. Danmark kan ikke gøre op med menneskesmugling alene. Det er vi for lille et land til, og menneskesmuglingen foregår primært ved Europas ydre grænser. Derfor handler det om EU samlet. Det konstaterer Thomas Gammeltoft-Hansen, som er professor MSO ved Københavns Universitet og én af landets førende eksperter i udlændinge og flygtningeret. »Det er svært at forestille sig, at et rent dansk tiltag kan gøre en forskel for at stoppe menneskesmugling. Det kræver, at andre lande går med. Og det er der ikke ret meget der tyder på, at de andre EU-lande her og nu vil gøre. Det har man forholdt sig til og indtil videre afvist,« siger han og nævner, at Danmark har valgt at gå videre med denne model, selvom man har skudt den ned i både Frankrig og Tyskland. Andre essentielle spørgsmål mangler der også stadig svar på før regeringens plan kan realiseres. Lige siden regeringen gik ud med ønsket om at etablere et modtagecenter i et partnerland har der været to praktiske modeller, som der skulle vælges mellem. Skal de danske myndigheder selv behandle asylansøgningerne og efterfølgende overføre personer der får asyl til det pågældende land, eller skal landets egne myndigheder stå for asylvurderingen? »Det er svært at forestille sig, at de danske myndigheder skal behandle asylansøgninger, og der så skal stå et tredjeland, som blot accepterer den juridiske vurdering, som vi har lavet. Det er der aldrig før lande, der er gået med til,« siger Thomas Gammeltoft-Hansen. Han vurderer, at det både politisk og juridisk er mere realistisk at gennemføre modellen, hvor tredjelandes egne myndigheder skal behandle asylsagerne. En sådan aftale vil dog mindske antallet af lande, man kan vælge mellem, da det vil stille markant højere krav til landets asylmyndigheder og retssikkerhed. Danmark kan ikke gøre op med menneskesmugling alene, lyder det fra Thomas Gammeltoft-Hansen, professor ved Københavns Universitet og én af landets førende eksperter i udlændinge- og flygtningeret. Arkivfoto.Fold sammenLæs mereFoto: Thomas Lekfeldt. Venstre har juridisk støttet regeringens ønske om at lave et modtagecenter og ønsker ikke at forhindre regeringen i at forsøge at nå i mål med det, forklarer Mads Fuglede, udlændinge- og integrationsordfører for Venstre. »Vi har nok en begrænset tro på, at det nogensinde er noget, der kommer til at få en afgørende betydning af forskellige grunde. En af de vigtigste er, at praktikken omkring at lave sådan et modtagecenter er ret vanskeligt. Forestillingen om, at man kan skabe et helt alternativ system som det eneste land i verden, har vi meget svært ved at tro på,« siger han. Han nævner også, at det vil være svært at få dette partnerland til at drive et modtagecenter efter nogle standarder, vi kan stå indenfor. Også hos Radikale Venstre peger de på udfordringen ved, at Danmark vil skulle garantere menneskerettigheder på et modtagecenter i et andet land. De ser dog gerne modtagecentre ved Europas grænser, men ikke på den måde regeringen præsenterer det, forklarer Kathrine Olldag, udlændingeordfører for Radikale Venstre. »Flygtninge, der kommer til Europas grænser, skal samles op der og fordeles via et europæiske kvotesystem, lidt ligesom FNs kvotesystem,« siger hun. Dette skal tages op i EU, »fordi det jo er EU, der skal have fat i roden på det her problem.«",
        "metadata": {
            "source": "https://www.berlingske.dk/indland/nu-kommer-flere-migranter-til-europa-igen-minister-vil-give-asylsystemet",
            "image_url": "https://berlingske.bmcdn.dk/media/cache/resolve/image_x_large/image/150/1504207/23976923-topshot-greece-europe-migrants.jpg",
            "publication_time": "Tirsdag d. 11. januar 2022, kl. 06.06",
            "author": "Laura Nørkjær Seligmann",
            "related_links": [],
            "attachments": []
        }
    }
}