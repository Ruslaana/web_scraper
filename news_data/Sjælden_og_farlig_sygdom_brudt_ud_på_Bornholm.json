{
    "version": "1.0",
    "document": {
        "id": "https://www_berlingske_dk/samfund/sjaelden-og-farlig-sygdom-brudt-ud-paa-bornholm",
        "title": "Sjælden og farlig sygdom brudt ud på Bornholm",
        "content": "En død hare, der i julen blev fundet i nærheden af Ekkodalen på Bornholm, var ifølge Veterinærinstituttet smittet med den yderst sjældne og farlige sygdom Harepest, skriver Bornholms Tidende. »Det er bestemt en bakterie, man skal have respekt for,« siger dyrlæge ved Veterinærinstituttet ved Danmarks Tekniske Universitet Mariann Chriél til avisen. Sygdommen, der også kan ramme mennesker, skyldes ifølge Fødevarestyrelsen bakterien Francisella tularensis, som er meget smitsom og kan være dødelig for mennesker, hvis den ikke behandles.  Dødeligheden er imidlertid størst hos harer og gnavere. Fugle, hunde, katte, svin og andre dyr kan også rammes af sygdommen. Veterinærinstituttet anbefaler i kølvandet på fundet af den smittede hare, at man tager forholdsregler, hvis man støder på dødt vildt i naturen.  Ikke mindst jægere skal være opmærksomme, for også levende og tilsyneladende raske harer kan være bærere af smitten. Harepest forekommer i Nordamerika, Asien o​​g Europa og ses hyppigt i Sverige og Norge. I Danmark har der kun været kendskab til ganske få tilfælde. ",
        "metadata": {
            "source": "https://www.berlingske.dk/samfund/sjaelden-og-farlig-sygdom-brudt-ud-paa-bornholm",
            "image_url": "https://berlingske.bmcdn.dk/media/cache/resolve/image_x_large/image/24/249132/11843792-hare.jpg",
            "publication_time": "Tirsdag d. 29. december 2015, kl. 15.18",
            "author": "Jacob Friis",
            "related_links": [],
            "attachments": []
        }
    }
}