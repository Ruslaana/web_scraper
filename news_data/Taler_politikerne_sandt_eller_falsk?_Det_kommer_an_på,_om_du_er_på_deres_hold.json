{
    "version": "1.0",
    "document": {
        "id": "https://www_berlingske_dk/kommentatorer/taler-politikerne-sandt-eller-falsk-det-kommer-an-paa-om-du-er-paa",
        "title": "Taler politikerne sandt eller falsk? Det kommer an på, om du er på deres hold",
        "content": "Mark Twain sagde engang ganske profetisk om verden af i går – og verden af i dag: »En løgn kan fare halvejs rundt om Jorden, mens sandheden stadig er ved at tage sko på«. Det er ikke så mærkeligt, at mange store NGOer fra World Economic Forum over OECD til FN efterhånden længe har advaret om, at misinformation nu skal regnes blandt de globale udfordringer på linje med klima, migration, flygtninge og ulighed. Sandheden er desværre den, at sandheden ikke kun er langsom, den er heller ikke altid synderlig fordelagtig. Filosofien har studeret sandhedsbegrebet indgående. Ofte har man henholdt sig til, hvad der betegnes propositionel sandhed. Det eneste, der kan være sandt eller falsk, er udsagn (også kaldet propositioner, heraf udtrykket propositionel sandhed). Sætningen »WhatsApp har 1,6 milliarder brugere« vil være sand for så vidt, at det kan afgøres med en passende pålidelig metode, at der faktisk er 1,6 milliarder brugere af den pågældende app. Udsagn er sande eller falske betinget af, om de korresponderer med i verden bestående forhold eller ej – såkaldte sagforhold. Det kan være mere eller mindre svært at afgøre. Deklarative udsagn, der udtaler sig om sagforhold, a la »Du sidder netop og læser videnskabsklummen i Berlingske«, er som oftest lettere at afgøre sandhedsværdien af end udsagn, som eksempelvis har en mere normativ karakter: »Man bør ikke kunne købe sig til politisk indflydelse via reklamer på sociale medier«. Om dette udsagn er sandt eller falsk, vil være betinget af, om der findes en objektiv moralsk virkelighed relativ til hvilken, dette udsagn korresponderer. Der er i filosofien langtfra enighed om, hvorvidt en sådan objektiv moralsk virkelighed eksisterer. Vincent F. HendricksFold sammenLæs mereFoto: Thomas Lekfeldt. Som tingene står – og med Mark Twain in mente – er det, begrædeligt nok, heller ikke så væsentligt, om de udsagn, der cirkulerer i offentligheden, er sande eller falske i propositionel forstand. Centralt er, hvorvidt de vinder tilslutning og for hvem. I så fald træder den narrative sandhed i forgrunden og den propositionelle sandhed i baggrunden eller suspenderes helt. Udsagnet »Da Lars Løkke engang var til vælgermøde på en skole, stjal han en slikkepind fra en lille dreng« er falsk i propositionel forstand, men det er en god fortælling – et godt narrativ – der kan tilrane sig megen opmærksomhed, sætte dagsorden, propagandere, være fordelagtig i politisk marketing, være det, som folk diskuterer, forholder sig til og eventuelt vinder udbredt tilslutning. Alt dette uafhængig af, om den propositionelle sandhed kan følge med. The Washington Post holder eksempelvis regnskab medantallet af uvederhæftige ytringer, som Donald Trump har præsteret, siden han blev indsat som USAs 45. præsident. Ifølge denne opgørelse havde Trump frem til 9. oktober 2019 fremsat 13.435 løgne eller misvisende udtalelser på de 993 dage, han har boet i Det Hvide Hus.  The Washington Posts opgørelse bruger den propositionelle sandhed som målestok. Meget kan man sige om Trumps lemfældige forhold til den propositionelle sandhed, men det er ofte lykkedes Trump at erobre den politiske dagsorden, mediernes fokus og diskussionen rundt om middagsbordet med spektakulære fortællinger om deep-state og konspirationsteorier. Når den narrative sandhed får et kraftigt overtag, bliver det mere interessant, hvem man er på hold med om bestemte fortællinger, og hvem man så samtidig er imod. Det puster til postfaktuelle tilstande i demokratiet, hvor kendsgerninger bliver af mindre betydning for politisk overvejelse, beslutning og handling, men tilhørsforholdet til bestemte fortællinger, sande, falske og alt der imellem, bliver det afgørende. Det kan igen give anledning til svær polarisering hos politikere, vælgerbefolkning og medierne. I USA har såvel politikere og vælgere som medier på det seneste og ganske rutinemæssigt anklaget hinanden for mangt og meget, der egentlig ikke er hverken sandt eller falsk, men nærmere opportunt eller inopportunt for det politiske projekt, man nu engang har gang i. Hvis politisk stillingtagen reduceres til et spørgsmål om, hvem man er på hold med i de fortællinger, man kan tilslutte sig fra Rustbæltet til eliten, fra provinsen til staden, fra sort til hvid, fra cis-kønnet til non-binær og transkønnet, bliver demokratisk stillingtagen til et os-versus-dem narrativ for bestemte grupperinger. Det hele reduceres til identitetspolitisk stillingtagen. Den fortælling, der støtter den ene lejr, giver ofte anledning til vrede, harme eller forargelse i den anden. I sinGlobal Risk Report 2019 vurderer World Economic Forum– som i denne uge afholder det årlige møde i sneklædte Davos – at identitetspolitisk polarisering er en drivende kraft bag politiske og sociale konflikter på globalt plan. Suk! Flere globale udfordringer til stakken i en informationstidsalder, der oprindelig var tænkt som et oplysnings- og måske ligefrem dannelsesprojekt.",
        "metadata": {
            "source": "https://www.berlingske.dk/kommentatorer/taler-politikerne-sandt-eller-falsk-det-kommer-an-paa-om-du-er-paa",
            "image_url": "https://berlingske.bmcdn.dk/media/cache/resolve/image_x_large/image/125/1250641/23322182-usa-trump.jpg",
            "publication_time": "Mandag d. 27. januar 2020, kl. 20.00",
            "author": null,
            "related_links": [],
            "attachments": []
        }
    }
}