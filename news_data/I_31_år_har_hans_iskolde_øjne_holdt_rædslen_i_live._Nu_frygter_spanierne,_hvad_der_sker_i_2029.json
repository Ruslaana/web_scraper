{
    "version": "1.0",
    "document": {
        "id": "https://www_berlingske_dk/internationalt/i-31-aar-har-hans-iskolde-oejne-holdt-raedslen-i-live-nu-frygter",
        "title": "I 31 år har hans iskolde øjne holdt rædslen i live. Nu frygter spanierne, hvad der sker i 2029",
        "content": "Antonio Anglés var midt i 20erne, da billederne blev taget. I dag nærmer han sig de 60 – hvis han altså fortsat er live. Men de iskolde øjne, der siden 1993 har stirret stift fra efterlysningsplakaten, er som frosset fast i tiden. Som en grum påmindelse om, at forbrydelser ikke altid bliver straffet, uanset hvor frygtelige de er. Der er gået over 30 år, siden Antonio Anglés og Miquel Ricart torturerede, voldtog og til sidst henrettede tre teenagepiger med nakkeskud. Ricart har nået både at afsone sin lange straf for det tredobbelte mord og at blive fængslet igen for nye ulovligheder. Imens har den angivelige hovedmand i en af Spaniens mest bestialske forbrydelser uafbrudt været blandt verdens mest eftersøgte personer. Men Anglés er som sunket i jorden.  Este es el posible rostro de Antonio Anglés tres décadas después del crimen de Alcàsserhttps://t.co/0UogedVPrB Ingen har set eller hørt noget til ham, siden han forsvandt sporløst fra et fragtskib, da det lagde til kaj i den irske hovedstad, Dublin. Og hverken de dræbte pigers familier, resten af spanierne eller – måske mindst af alle – politiet får fred, før mysteriet er løst. Før manden med de iskolde øjne på efterlysningsplakaten er fundet –dead or alive. Det var fredag aften, og Toñi Gómez, Miriam García og Desirée Hernández havde ikke tænkt sig at henslæbe den hjemme i sofaen. De tre veninder i 14-15- årsalderen ville ud at danse på et diskotek et par kilometer fra hjembyen Alcàsser, lidt syd for Valencia. Og da ingen af forældrene havde mulighed for at køre dem, tog pigerne på stop. Det skulle de aldrig have gjort. Først på aftenen 13. november 1992 observerede en kvinde fra sin altan, hvordan Toñi, Miriam og Desirée steg ind i en hvid Peugeot. Det var sidste gang, pigerne blev set i live.  El juez ordena buscar ADN en la ropa interior de las tres niñas de Alcàsser confiado en que las técnicas actuales permitan encontrar muestras donde no se obtuvo en los años 90https://t.co/HgudyS2Ywu Et par måneder senere dukkede tre maltrakterede lig op i et øde bjergområde, og tragedien kulminerede under enorm mediebevågenhed. Realityprogrammer i Spaniens dengang nystartede private tv-stationer havde i forvejen fulgt den massive eftersøgning af pigerne tæt. Nu sendte de live, mens forældre brød grædende sammen, og arrangerede folkemøder, hvor rasende lokale krævede gerningsmændene lynchet. Et uværdigt show, der var med til at forstørre forbrydelsens ondskab og give næring til myten om Alcàsser-pigernes forsvundne bøddel. Når sagen fortsat efterforskes af både politi og graverjournalister, handler det imidlertid også om Antonio Anglés' spektakulære og mystiske flugt. Personlige papirer tabt på stedet, hvor pigernes lig blev fundet, havde hurtigt bragt den 26-årige narkoforbryder i søgelyset. Men da politiet mødte op ved lejligheden, hvor den mistænkte boede med sin familie, lykkedes det ham angiveligt med sammenbundne lagener at fire sig ud af et vindue. Sådan fortsatte det de følgende dage under en dramatisk menneskejagt på tværs af den Iberiske Halvø. Hundredvis af civilgardister og politifolk deltog i den forgæves menneskejagt på Antonio Anglés.Fold sammenLæs mereFoto: Borja Suarez/Reuters/Ritzau Scanpix. Hver gang de hundredvis af politibetjente og civilgardister havde lokaliseret Anglés, slap han i sidste øjeblik væk. Og da den eftersøgte morder i marts 1993 blev genkendt i Lissabon, var spansk politi så længe om at tage kontakt til deres portugisiske kolleger, at det igen var for sent. Dagen før betjente stormede hans skjulested, havde Anglés sneget sig ombord på »City of Plymouth«, kort før fragtskibet satte kurs mod Liverpool. Under sejladsen blev den blinde passager opdaget. Men de engelske søfolk anede ikke, at den unge, tavse mand med det gennemtrængende blik var eftersøgt for tredobbelt mord. De nøjedes med at låse ham inde i en tom kahyt uden at holde særlig meget øje med den. Og da irsk politi – som heller ikke var orienteret – under fragtskibets stop i Dublin kom ombord for at hente Anglés, var han forsvundet. Igen. Sporet efter Antonio Anglès stopper på havnen i den irske hovedstad, Dublin.Fold sammenLæs mereFoto: Paul Faith/AFP/Ritzau Scanpix. – Journalisterne bag »Anglés, historia de una fuga« – en dokumentar om flugten, der havde premiere sidste år – har forsøgt at finde ud af, hvad der herefter skete. En redningsvest fra »City of Plymouth« fundet på en strand kunne tyde på, at Anglés, der var en dygtig svømmer, under indsejlingen kastede sig i havet. Men samtidig hævder en havnearbejder at have set en mand snige sig fra borde, netop som fragtskibet havde lagt til kaj. Under alle omstændigheder tyder alt på, at Anglés nåede frem til Dublin i live for herefter at forsvinde definitivt. Irsk politi har undersøgt, om han havde noget at gøre med en række unge kvinder, der i årene frem til 2000 forsvandt i et bjergområde nær hovedstaden – men uden resultat. Sandsynligheden taler for, at Anglés i stedet flygtede videre over Atlanten. Men heller ikke i São Paulo, hvor den halvt brasilianske morder blev født, og hvor en del af hans familie fortsat bor, er det lykkedes at finde spor.  Det samme gælder for Las Vegas. Spansk politi efterforskede i 2009, om søsteren Kelly Anglés’ lyssky forbindelser i den amerikanske casinoby kunne føre dem til den forsvundne broder. Sporet endte igen blindt, men efterforskningen havde en vigtig sidegevinst, fortæller en politimand i »Anglés, historia de una fuga«. Den gjorde det muligt at forlænge forældelsesfristen for mordet på Alcàsser-pigerne. Men 2029, hvor Anglés ikke længere kan stilles til ansvar for en af Spaniens mest grusomme forbrydelser, nærmer sig med stormskridt. Og hvis han til den tid dukker op, ville det ikke være til at bære. Så hellere uvisheden, trods alt, og efterlysningsplakatens iskolde øjne, der nu på 31. år nedstirrer spanierne. Martin Tønner er Berlingskes korrespondent i Sydeuropa FAKTAHistorien om et billedeBerlingskes korrespondenter vælger hver ét billede, der fastfryser et afgørende øjeblik af vores nyere historie. Fra sovjetiske ubåde i skærgården og en fotomodel i Beiruts ruiner til Fidel Castro i Kreml og en dag i Beijing, som verden aldrig glemmer.Tidligere har disse artikler været bragt:Da EM-festen blev mørkere end mørk…Pigen i ruinerne var en stille påmindelse om krigens pris …»Billedet efterlader en inderlig uro, for vi ser noget sart, der forgår«Den dag Castro tændte sin cigar på Khrusjtjovs kontor i Kreml …Husker du kvinden på billedet? Hvis ikke, så har kommunistpartiet vundetDen dag Sverige var på vej i krig med mægtige SovjetFOLD UD Berlingskes korrespondenter vælger hver ét billede, der fastfryser et afgørende øjeblik af vores nyere historie. Fra sovjetiske ubåde i skærgården og en fotomodel i Beiruts ruiner til Fidel Castro i Kreml og en dag i Beijing, som verden aldrig glemmer. Tidligere har disse artikler været bragt: Da EM-festen blev mørkere end mørk… Pigen i ruinerne var en stille påmindelse om krigens pris … »Billedet efterlader en inderlig uro, for vi ser noget sart, der forgår« Den dag Castro tændte sin cigar på Khrusjtjovs kontor i Kreml … Husker du kvinden på billedet? Hvis ikke, så har kommunistpartiet vundet Den dag Sverige var på vej i krig med mægtige Sovjet",
        "metadata": {
            "source": "https://www.berlingske.dk/internationalt/i-31-aar-har-hans-iskolde-oejne-holdt-raedslen-i-live-nu-frygter",
            "image_url": "https://berlingske.bmcdn.dk/media/cache/resolve/image_x_large/image/180/1808474/24733611-antonio-angls-martins-eftersgt-arkivfoto-dater.jpg",
            "publication_time": "Tirsdag d. 06. august 2024, kl. 21.18",
            "author": "Martin Tønner",
            "related_links": [],
            "attachments": []
        }
    }
}