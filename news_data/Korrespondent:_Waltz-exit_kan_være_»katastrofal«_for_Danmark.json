{
    "version": "1.0",
    "document": {
        "id": "https://www_berlingske_dk/internationalt/korrespondent-waltz-exit-kan-vaere-katastrofal-for-danmark",
        "title": "Korrespondent: Waltz-exit kan være »katastrofal« for Danmark",
        "content": "Han er en af de mest traditionelle politikere i en meget utraditionel regering. Adskillige historier om sløsethed med den amerikanske sikkerhed har klæbet sig til ham. Og nu ser det ud til, at sikkerhedsrådgiver Mike Waltz' tid i Trump-regeringen er forbi. For ifølge flere medier forlader både USAs nationale sikkerhedsrådgiver, Mike Waltz, og vicerådgiver Alex Wong deres poster. Det skriver CBS News og den tidligere politiske redaktør på ABC News Mark Halperin. Opsigelsen vil selvsagt have stor betydning for Trump-administrationen. Men den kan også være problematisk, hvis ikke direkte katastrofal for Danmark i forhold til Grønland, vurderer Jacob Heinel Jensen. For Mike Waltz er en af de mere »traditionelle« politikere i Trump-regeringen. »Fra dansk side har man et indtryk af, at Waltz er en person, som man kan lave aftaler med. Han er til at tale med og en temmelig fornuftig figur,« siger Jacob Heinel Jensen. Nu er det store spørgsmål, hvem der skal erstatte ham som national sikkerhedsrådgiver. En post i Trump-regeringen, som er særlig central for Danmark, når det kommer til Trumps udtalelser om, at USA har brug for Grønland ud fra et nationalt sikkerhedsperspektiv. »Med danske briller er det en katastrofe, hvis en mere MAGA-agtig type bliver udpeget til den post. For så kan det være et problem i forhold til sagen om Grønland.,« siger Jacob Heinel Jensen og understreger: »Vi skal håbe på, at det bliver en mere traditionel politiker. Det er det, man har brug for i krisen om Grønland.« Der er ingen tvivl om, at presset har været stort på den nationale sikkerhedsrådgiver, der nu rygtes ud af Det Hvide Hus. »Trump har syntes, at Mike Waltz har været træls gennem en længere periode,« fastslår Berlingskes USA-korrespondent, Jacob Heinel Jensen, og peger især på den store »Signal-gate« og håndteringen efter. Her fik Waltz angiveligt ved en fejl tilføjet chefredaktøren for det amerikanske medie The Atlantic, Jeffrey Goldberg, til en gruppechat i den krypterede beskedtjeneste Signal, hvor der blev delt fortrolige oplysninger om et forestående amerikansk angreb i Yemen. Alligevel kommer tidspunktet for Waltz' exit en smule bag på Berlingskes USA-korrespondent. For Trump har efterfølgende givet udtryk for at have tillid til sin nationale sikkerhedsrådgiver. Mike Waltz' kommende efterfølger vil i sagens natur også have stor betydning for USA og amerikanerne. Og give et indblik i, hvad Trumps strategi er fremadrettet. »Den nye person på posten kan give os et prej om, hvorvidt Trump-administrationen kører med fuld fart frem, eller om de forsøger at være lidt tilbageholdende, fordi de også godt kan se, at de har et problem over for den amerikanske befolkning i forhold til meningsmålinger lige nu,« siger korrespondent Jacob Heinel Jensen.",
        "metadata": {
            "source": "https://www.berlingske.dk/internationalt/korrespondent-waltz-exit-kan-vaere-katastrofal-for-danmark",
            "image_url": "https://berlingske.bmcdn.dk/media/cache/resolve/image_x_large_vertical/image/191/1917414/24942807-iflge-flere-medier-forlader-bde-trumps-nationale.jpg",
            "publication_time": "Torsdag d. 01. maj 2025, kl. 18.15",
            "author": "Marie Bebe",
            "related_links": [],
            "attachments": []
        }
    }
}