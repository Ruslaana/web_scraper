{
    "version": "1.0",
    "document": {
        "id": "https://www_berlingske_dk/kultur/dyk-helt-ned-i-danskernes-syn-paa-kongehuset-i-en-dugfrisk-gallup-maaling",
        "title": "Dyk helt ned i danskernes syn på Kongehuset i en dugfrisk Gallup-måling her",
        "content": "I anledning af prins Christians 18 års fødselsdag har Berlingske fået lavet en måling af danskernes syn på vores mere en 1000 år gamle kongehus, medlemmerne, statsydelsen og deres evne til at følge med tiden. Ifølge historiker med speciale i Kongehuset Sebastian Olden-Jørgensen er flere af resultaterne både »tankevækkende« og »meget, meget overraskende«. Og selvom opbakningen til Kongehuset er »enestående« højt, så skal Kongehusets medlemmer være varsomme. »Kongehuset er populært, men også afhængigt af medlemmernes sociale intelligens og evne til at være offentlige personer,« siger Sebastian Olden Jørgensen, der er ph.d. og lektor på Københavns Universitet. Nu sender Kongehuset et helt tydeligt signal om, at prins Christian er klar til at træde ind i den rolle, han blev født til, og løfte Kongehusets kulturarv, når 200 af landets unge søndag skal til gallataffel på Christiansborg Slot og fejre den unge prins' 18 års fødselsdag. God læselyst. På tværs af aldersgrupper mener 12 procent, at monarkiet i Danmark bør afskaffes, og at der i stedet skal indsættes en præsident. Omvendt er 81 procent enten »meget uenige« eller »uenige« i, at monarkiet skal erstattes af et præsidentembede.  Kigger man nærmere på de forskellige aldersgruppers umiddelbare syn på monarkiet, står det fortsat stærkt. En smule flere i aldersgruppen 18 til 35 år mener, at monarkiet bør afskaffes. Stærkest er støtten til monarkiet – måske ikke overraskende – blandt danskere over 60 år.  Geografisk er der heller ikke voldsomme afstikkere, når man ser på opbakningen til monarkiet. I hovedstaden mener 17 procent, at monarkiet bør afskaffes – mens det i Midtjylland og Syddanmark er noget færre, med otte procent. »Forskellene mellem landsdelene og generationerne er relativ små, og hverken de unge eller københavnerblaserthed er i stand til at skabe reelle øer af kritik eller negativ holdning mod monarkiet,« noterer Sebastian Olden-Jørgensen.  Gallup-målingen afslører imidlertid en sandhed om monarkiet og danskernes syn på den fremtidige tronarving: Danskerne aner ikke noget om prins Christian. Det manglende kendskab til prins Christian smitter nemlig i høj grad af i målingen, hvor mange svarer »ved ikke«, når spørgsmålene går direkte på ham. Hele 32 procent svarer »ved ikke« om deres forventninger til, hvorvidt han bliver en god konge eller ej.  »Galluppen viser, at usikkerheden omkring prins Christian er stor. Mange danskere har intet grundlag for at have bygget en mening om ham,« siger Sebastian Olden-Jørgensen. Derfor er det ifølge historikeren klogt af Kongehuset at lukke offentligheden ind, når den store fødselsdagsfejring finder sted søndag. Da samme spørgsmål blev stillet tilbage i 2011 omkring kronprins Frederik, var langt fra lige så mange danskere i tvivl. Nemlig kun ti procent, mens 86 procent troede på, at han ville blive en god konge. Her er det dog ifølge Sebastian Olden-Jørgensen værd at bemærke, at prins Christian er væsentligt yngre i dag, end Kronprinsen var i 2011. Derfor kan prins Christians popularitet i dag ikke sammenlignes direkte med farens dengang – for da var kronprins Frederik for længst voksen, etableret, gift og far.  Debatten om Kongehuset og monarkiets berettigelse i en moderne og globaliseret verden er ikke ny. Den bliver jævnligt taget op. Det er imidlertid fortsat de fleste, der forventer, at monarkiet kører videre – i hvert fald nogle år endnu og til den dag, prins Christian formentlig skal være konge. 73 procent tror på, at monarkiet fortsat findes, når prins Christian en dag skal være konge. Blandt de unge er 22 procent dog i tvivl, mens ti procent svarer »nej«.  Størstedelen mener da også, at Kongehuset har formået at følge med tiden – det svarer 76 procent på tværs af aldersgrupperne i hvert fald. Lidt værre ser det igen ud blandt de unge, hvor andelen lyder på 65 procent.  Når det kommer til medlemmernes popularitet og befolkningens vurdering af deres indsats, kan man roligt sige én ting: Kronprins Frederik har giftet sig godt. Det er nemlig sådan, at kronprinsesse Mary både scorer højt i den generelle vurdering af hendes indsats for at repræsentere Danmark – og i spørgsmålet om, hvilket medlem af kongefamilien, danskerne bedst kan lide. På en skala fra et til fem ligger Kronprinsessens indsats på 4,5, og hun er skarpt efterfulgt af dronning Margrethe, som lander på 4,49. Dernæst kommer kronprins Frederik med sine 4,47, mens prins Christian lander på 3,88. Nederst er prins Joachim og prinsesse Marie med henholdsvis 3,58 og 3,31.  »Blandt kongehusets medlemmer og deres popularitet er det evident, at prins Joachim og prinsesse Marie halter bagud, men i betragtning af, hvordan de har opført sig – flyttet længere og længere væk samt balladen omkring titlerne til deres børn – så er også deres tal både pæne og stabile,« siger Sebastian Olden-Jørgensen. Hverken de eller Kongehuset som sådan er tilsyneladende blevet »straffet«, lyder vurderingen. Blandt danskerne er der dog en klar royal favorit: Kronprins Frederik. Hele 41 procent vælger ham som det medlem af Kongehuset, de bedst kan lide. »Der er et eller andet ved Kronprinsens drengede charme, der går rent ind hos rigtig mange mennesker. Men jeg må sige, at det er meget, meget overraskende, at han ligger så langt over dronning Margrethe, der virkelig har været med til at cementere monarkiets rolle i samfundet,« siger Sebastian Olden-Jørgensen.  Nul procent tilkendegiver, at prins Christian er deres favorit. Det hænger igen sammen med, at han er ung, og at offentligheden ikke rigtig kender ham endnu. Han har ikke gjort sig bemærket med skandaler og (endnu) ikke ladet sig udførligt interviewe – og at sige, at man bedst kunne lide ham, ville være en »massiv afstandtagen« fra alle de øvrige medlemmer, siger Sebastian Olden-Jørgensen. Vi slutter ved økonomien og spørgsmålet om, hvorvidt Kongehusets medlemmer modtager for lidt, for meget eller passende med penge i statsydelse og årpenge.  Af de unge mellem 18 og 35 år mener hele 45 procent, at ydelsen til dronning Margrethe er for høj. »Det er tankevækkende højt. Og det overrasker mig virkelig, at så mange mener, at Dronningens ydelse er for høj, og ikke flere mener, at prins Joachims ydelse er det,« siger Sebastian Olden-Jørgensen.  Dermed tyder alt på, at Kongehuset har gode chancer for at overleve også de næste par årtier. Især, hvis også prins Christian for alvor melder sig ind i kampen om danskernes royale hjerter.",
        "metadata": {
            "source": "https://www.berlingske.dk/kultur/dyk-helt-ned-i-danskernes-syn-paa-kongehuset-i-en-dugfrisk-gallup-maaling",
            "image_url": null,
            "publication_time": "Lørdag d. 14. oktober 2023, kl. 14.25",
            "author": "Signe Westermann Kühn",
            "related_links": [],
            "attachments": []
        }
    }
}