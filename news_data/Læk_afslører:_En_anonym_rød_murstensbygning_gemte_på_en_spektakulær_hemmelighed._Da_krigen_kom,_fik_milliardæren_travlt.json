{
    "version": "1.0",
    "document": {
        "id": "https://www_berlingske_dk/samfund/laek-afsloerer-en-anonym-roed-murstensbygning-gemte-paa-en-spektakulaer",
        "title": "Læk afslører: En anonym rød murstensbygning gemte på en spektakulær hemmelighed. Da krigen kom, fik milliardæren travlt",
        "content": "I februar 2022 fik Roman Abramovitj pludselig travlt. En læk af dokumenterafsløredetidligere i år, hvordan den populære russiske milliardær tilsyneladende forberedte sig på krigens komme ved at overføre milliarder af dollar til sine syv børn – og dermed snige en del af sin formue uden om vestlige sanktioner. Men det er ikke alt. Nye oplysninger afslører, at olie- og gasmagnaten efter alt at dømme ligger inde med en af verdens mest imponerende private samlinger af moderne kunst. De mere end 300 stykker kunst, samlet over knap et årti, er af Abramovitjs egne eksperter vurderet til en værdi på knap en milliard dollar. Det skriver The Guardian, som i samarbejde med den internationale journalistorganisation OCCRP har fået adgang til en læk af dokumenter fra et konsulenthus i Cypern. Lækken har fået navnetThe Oligarch Files. Nu, hvor Ruslands krig mod Ukraine går ind i sin 20. måned, og Abramovitj er underlagt sanktioner i både Storbritannien og EU, befinder den spektakulære samling af moderne kulturarv sig i en form for limbo. Ifølge dokumenterne gennemgået af The Guardian er »La Liseuse« af Picasso et af de dyrere værker i Abramovitjs samling, vurderet til 8,6 millioner dollar.Fold sammenLæs mereFoto: Sang Tan/AP/Ritzau Scanpix. I kunstkredse har man måske været klar over, at pengene sad løst på Roman Abramovitj og hans ekskone, Dasja Zjukova. Men ingen har kendt til omfanget af det, der gemte sig for offentligheden i et uanseligt magasin i det sydlige London. Indtil nu. Udefra en anonym rød murstensfacade. Indeni fyldt med værker af Lucian Freud, Paula Rego og David Hockney, afslører dokumenterne. Malerier af Monet, Magritte og Mondrian. Matisse og Picasso. En bedre samling af nyere britiske værker end Tate, Londons store museum for moderne kunst, skriver kunstkritiker Jonathan Jonesi The Guardian. »Man kan fylde et helt museum; dette er en fantastisk samling,« siger Andrew Renton, professor i kuratering ved forskningsuniversitetet Goldsmiths ved University of London, til det britiske medie. »Det er ikke en vulgær, nyrig samling; den er et udtryk for meget god smag. Hvis du har penge nok, kan du købe et stykke historie.« Da »Benefits Supervisor Sleeping« af Lucian Freud i 2008 blev solgt til Roman Abramovitj, slog det rekorden for det dyreste maleri af en nulevende kunstner.Fold sammenLæs mereFoto: Shaun Curry/AFP/Ritzau Scanpix. Sådanne kunstværker er mere, end de fleste kunstsamlere kunne drømme om at erhverve sig gennem et helt liv. Men for Roman Abramovitj er de omtalte værker blot en brøkdel af den samling af malerier og skulpturer, han kunne få leveret hjem til en af sine engelske residenser – eller en af sine 16 yachter. Sådan forholder det sig ikke helt længere. Den tidligere ejer af den store engelske fodboldklub Chelsea blev 10. marts sidste år ramt af sanktioner af Storbritannien. Det førte til, at hans aktiver i landet, herunder fodboldklubben, blev indefrosset. Kort efter fulgte EU trop. Men er den opsigtsvækkende kunstsamling rent faktisk underlagt sanktioner? Spørgsmålet er sværere at svare på end som så. Ifølge The Guardian overdrog Abramovitj majoriteten i den fond, der ejer værkerne, til sin ekskone Dasja Zjukova, 4. februar 2022. 20 dage før Rusland invaderede Ukraine – og få dage efter at den britiske regering advarede Kreml-venlige oligarker om, at deres aktiver i landet kunne blive beslaglagt. Zjukova, som blev skilt fra den russiske oligark i 2016, er i dag gift igen og bosat i USA. Hun er ikke underlagt nogen form for sanktioner. Tillige har hun offentligt fordømt Ruslands krigshandlinger i Ukraine. Ændringen, som gav Dasja Zjukova 51 procents ejerskab, krævede hverken hendes viden eller samtykke, skriver The Guardian. Både i EU, Storbritannien og USA gælder det, at ethvert aktiv, der er mere end 50 procent ejet af en sanktioneret person, kan indefryses. Derfor vil det have været attraktivt at eje mindre end halvdelen, forklarer Tom Keatinge, leder af centret for økonomisk kriminalitet og sikkerhedsstudier ved den britiske tænketank Royal United Services Institute. Roman Abramovitj og Dasja Zjukova blev skilt i 2016. Hun bor nu i USA med parrets to børn.Fold sammenLæs mereFoto: Toby Melville/Reuters/Ritzau Scanpix. Ruslands invasion af Ukraine har sat et stort, fedt spørgsmålstegn ved samlingens fremtid. Hvor den i dag befinder sig, er uklart. Ingen af værkerne er blevet solgt eller forsøgt solgt siden februar sidste år. De sidste to værker blev offentligt udlånt til Tate-museet i London mellem juli og oktober 2021. Da Storbritanniens Nationalgalleri i oktober sidste år slog dørene op for en stor Lucian Freud-udstilling, glimrede Abramovitj-værkerne ved sit påfaldende fravær. Samlingen er som sådan ikke indefrosset, hvilket betyder, at værkerne i teorien kan købes, sælges og udlånes. Det ser dog ikke ud til at være tilfældet, at det rent faktisk sker, skriver The Guardian. »Det er beklageligt, at fonden, der ejer disse værker, ikke ser ud til at kunne låne dem ud,« siger kunstekspert Georgina Adam til The Guardian. »Disse sanktioner blev pålagt med god grund. Nu er konsekvensen af Abramovitjs investering i kunst, at offentligheden er frarøvet muligheden for at nyde nogle af verdens største og nutidige værker.«",
        "metadata": {
            "source": "https://www.berlingske.dk/samfund/laek-afsloerer-en-anonym-roed-murstensbygning-gemte-paa-en-spektakulaer",
            "image_url": "https://berlingske.bmcdn.dk/media/cache/resolve/image_x_large/image/171/1718834/24532559-den-bermte-oligark-og-tidligere-chelsea-ejer-roma.jpg",
            "publication_time": "Fredag d. 22. september 2023, kl. 17.57",
            "author": "Anne Baungaard",
            "related_links": [],
            "attachments": []
        }
    }
}