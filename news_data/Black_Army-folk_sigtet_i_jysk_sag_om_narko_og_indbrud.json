{
    "version": "1.0",
    "document": {
        "id": "https://www_berlingske_dk/samfund/black-army-folk-sigtet-i-jysk-sag-om-narko-og-indbrud",
        "title": "Black Army-folk sigtet i jysk sag om narko og indbrud",
        "content": "Herning. En mand, der ifølge politiet er medlem af banden Black Army, og fire andre mænd med tilknytning til gruppen, vil tirsdag formiddag blive fremstillet i grundlovsforhør. Mændene er sigtet for narkohandel, hæleri og indbrud i forskelligt omfang, oplyser efterforskningsleder Brian Olsen fra politiets bandeenhed Task Force Vest. - Vi har i går foretaget ni anholdelser og 17 ransagninger. Fem af de anholdte bliver fremstillet i grundlovsforhør ved Retten i Herning, siger Brian Olsen. Allerede mandag fortalte politiet om politiaktionen. I den forbindelse oplyste Brian Olsen, at man havde beslaglagt narkotika i mindre mængder. - Jeg vil også godt fortælle nu, at vi fredag den 11. november fik varetægtsfængslet to personer i den samme sag, siger Brian Olsen tirsdag morgen. Gruppen Black Army blev etableret tilbage i 2013 i Odense. I dag har gruppen også afdelinger i Næstved og i Herning. På sin hjemmeside skriver Black Army, at gruppen er etableret som en \"hyggeklub\" med fokus på \"broderskab, fællesskab og loyalitet\". Ordensmagten har en noget anden opfattelse af Black Army. Nemlig som en regulær kriminel bande på lige fod med de store rockergrupper. En konflikt mellem Black Army og rockergruppen Bandidos gennem de senere år har blandt andet været kimen til en række skyderier i Næstved. Black Armys fynske fraktion har været sat i forbindelse med en konflikt med banden Bosporus, som holder til i Vejle og Fredericia. Gruppens logo emmer da heller ikke just af en forening, som alene begiver sig af med præmiewhist og juletræsarrangementer. Det forestiller to krydsede kalasjnikovrifler. Tirsdagens grundlovsforhør i Herning begynder klokken 9.30 og vil formentlig vare til ud på eftermiddagen. /ritzau/",
        "metadata": {
            "source": "https://www.berlingske.dk/samfund/black-army-folk-sigtet-i-jysk-sag-om-narko-og-indbrud",
            "image_url": "https://berlingske.bmcdn.dk/media/cache/resolve/image_x_large/image/1/17539/15533444-army---2016112208545560_orgjp.jpeg",
            "publication_time": "Tirsdag d. 22. november 2016, kl. 08.09",
            "author": null,
            "related_links": [],
            "attachments": []
        }
    }
}