{
    "version": "1.0",
    "document": {
        "id": "https://www_berlingske_dk/kultur/han-er-gentleman-sportens-gyldne-stjerne-men-en-dopingsag-har-rejst-et",
        "title": "Han er gentleman-sportens gyldne stjerne. Men en dopingsag har rejst et ubehageligt spørgsmål",
        "content": "Remsen har lydt på tennisarenaer over hele verden siden begyndelsen af 2024: »Winner, winner, Jannik Sinner.« Efter et heroisk comeback vandt Sinner finalen i grand slam-turneringen Australian Open over russeren Daniil Medvedev, og siden har han domineret herretennis. Men i weekendenlandede en afgørelse, som kan vise sig at ændre fortællingen om verdens bedste tennisspiller. Det seneste år har ellers tennismæssigt været formidabelt for den 23-årige italiener. I juni sidste år indtog han tronen som herretennissens nummer et, i efteråret vandt han sin anden grand slam-titel i form af US Open, og i januar i år genvandt han Australian Open. Men succesen har været iblandet malurt. I marts sidste år blev verdensetteren testet positiv for doping. Det sendte en chokbølge gennem tennisverdenen. Den sag blev lukket i den forgangne weekend, da Sinner accepterede en dom på tre måneders karantæne, men selvom Sinner nu tager straffen, er tennisverdenen langtfra tilfreds. Jannik Sinner i 2025, efter at han for anden gang i sin karriere vandt Australian Open.Fold sammenLæs mereFoto: Asanka Brendon Ratnayake/AP/Ritzau Scanpix. »Der har været meget snak om, at han ville få karantæne i et år. At han så kun får tre måneders karantæne, har chokeret mange mennesker,« lyder det fra den australske tenniskommentator John Millman i »9 News«. Beskyldninger om »favorisering«, »dobbeltmoral« og »forskelsbehandling« skaber nu splid i en ellers populær sport. En splid, der giver ridser i lakken for den stille, vellidte Sinner. Spørgsmålet er nu, om den heftige debat vil få konsekvenser for sporten – og ikke mindst hovedpersonen selv. Sagen tog sin begyndelsen i august 2024, da det kom frem, at verdens nummer et blev testet positiv for stoffet clostebol marts samme år. Clostebol er et syntetisk anabolt steroid, der er kemisk beslægtet med testosteron. Clostebol fremmer muskelvækst og styrke og er derfor forbudt. Trods forbuddet slap Jannik Sinner i første omgang for straf, efter at International Tennis Integrity Agency (ITIA) havde efterforsket sagen. Sinner blev ad to omgange testet positiv for stoffet, men tennisforbundet lagde vægt på i frikendelsen, at italienerens brug var utilsigtet. Verdensetteren skrev i erklæring på X i august, at han havde fået stoffet ind i kroppen gennem sin fysioterapeut.  pic.twitter.com/8UhRd8qik9 Ifølge Sinner var det i første omgang hans fysiske træner, som havde købt et produkt og givet det videre til fysioterapeuten, der havde skåret sig. Fysioterapeuten vidste ikke, at sprayen indeholdt clostebol. På den måde kom tennisstjernen utilsigtet i kontakt med stoffet. Ifølge den tidligere professionelle spiller Michael Mortensen, der i dag er tenniskommentator på Eurosport og DR, kom sagen som et stort chok for omverdenen. »Det var en kæmpe overraskelse for alt og alle. Ingen havde set den komme, og jeg tror, at der gik et chok igennem alle spillere i tennisverdenen. At en så anonym og rolig person som ham blev taget for doping, fik mange til at diskutere. Flere spurgte nu, om han havde gjort det bevidst eller ej,« siger Michael Mortensen. Ifølge Michael Mortensen er Jannik Sinners anonyme og rolige væsen netop det, som har gjort ham til en stjerne – både på og uden for tennisbanen. »2024 blev en forrygende sæson for Jannik Sinner. Sidste år vandt han otte titler, deriblandt to grand slam-titler. Han udraderede al modstand på sin vej og understregede med tydelighed, at han er verdens bedste,« siger tenniseksperten, der kalder sig for en »stor fan« af italieneren fra San Candido. Jannik Sinner er kun 23 år, og han har længe været spået til at blive én af dem, der skal løfte arven efter Roger Federer, Rafael Nadal og Novak Djokovic. I flere interview påpeger journalister og tenniseksperter, at Jannik Sinner er særlig ydmyg. Noget, som har gjort ham populær i tennisverdenen. På billedet krammer Jannik Sinner sit trænerhold, efter at han har vundet Australian Open tidligere i år.Fold sammenLæs mereFoto: Manish Swarup/AP/Ritzau Scanpix. »Trods sin unge alder er han en spiller, som har udviklet sig markant på kort tid. Ikke kun spillemæssigt, men han er også blevet mentalt stærkere,« siger Michael Mortensen. Jannik Sinner er ofte blevet beskrevet som en mere introvert og ranglet spiller, der med sine røde lokker står i kontrast til sine jævnaldrende kolleger. I stedet har spillere som danske Holger Rune og spanske Carlos Alcaraz ofte stjålet overskrifterne med deres følelsesudbrud og passion på banen. »Jannik Sinner er meget vellidt. Hans ydmyghed skinner igennem på og uden for banen, hvor han er rolig og afbalanceret. Han ved godt, at han er privilegeret, fordi han kan leve af sporten, og han tager ikke for givet, at der er mange om buddet,« lyder det fra Michael Mortensen. Med sit charmerende væsen og sin sikre hånd på banen er Jannik Sinner blevet Italiensgolden boy, hvor han nu har været model for tøjmærket Gucci og fået kaldenavnet »sindssyge Sinner«.  »Han har over tid vundet flere og flere tennishjerter. Han er ikke en karismatisk eller kæk spiller som andre. Han har fået folk over på sin side ved at levere 100 procent hver gang,« siger den danske tennisekspert. At den introverte dreng skulle være dopet, skabte overskrifter verden over, da nyheden ramte i 2024. I weekenden ryddede Sinner igen alle mediers forsider, da afgørelsen på dopingsagen landede. Jannik Sinners karantæne på tre måneder gælder fra 9. februar til 4. maj, og dermed kan han nå retur til tennisbanen lige inden sæsonens anden grand slam-turnering, French Open. Italieneren mister desuden ikke titler eller præmiepenge som følge af afgørelsen. Dopingsagen er nu afsluttet, men sagen splitter stadig tennisverdenen. Nick Kyrgios er en af de tennisspillere, der er stærkt kritisk over for WADAs afgørelse i sagen om Jannik Sinner og doping.Fold sammenLæs mereFoto: Adrian Dennis/AFP/Ritzau Scanpix. Den omdiskuterede tennisspiller Nick Kyrgios krævede allerede, da sagen kom frem sidste år, at Sinner blev idømt en længere karantæne på to år. Oven på afgørelsen leverede Kyrgios på X endnu en bredside. »Sinner-teamet har tydeligvis gjort alt, hvad der står i deres magt, for bare at gå videre og acceptere en tre måneders udelukkelse, ingen tabte titler, ingen tabte præmiepenge. Skyldig eller ej? Trist dag for tennis. Retfærdighed i tennis findes ikke.«  So wada come out and say it would be a 1-2 year ban. Obviously sinners team have done everything in their power to just go ahead and take a 3 month ban, no titles lost, no prize money lost. Guilty or not? Sad day for tennis. Fairness in tennis does not exist. Schweizeren Stanislav Wawrinka, som har tre grand slam-titler på cv'et, har også været ude at give sin mening til kende. »Jeg tror ikke på en ren sport længere,« skrev Wawrinka i et opslag på X.  I don’t believe in a clean sport anymore … Det er ikke overraskende, at der kommer kraftige reaktioner mod afgørelsen og ikke mindst verdens nummer et, mener Michael Mortensen. »Hvis andre spillere, der er lavere rangeret, blev taget med doping, var der nok prompte faldet en hårdere straf,« siger Mortensen, der tror, at kommercielle interesser har haft en betydning for, at Sinner har fået en mild straf. Polske Iga Swiatek, en af verdens bedste kvindelige tennisspillere, fik sidste år én måneds karantæne. En karantæne, som flere nu sammenligner med Jannik Sinners, da flere mener, at det er påfaldende, at to af verdens bedste tennisspillere får milde straffe, efter at de er blevet taget for doping.Fold sammenLæs mereFoto: Kim Kyung-Hoon/Reuters/Ritzau Scanpix. Tenniseksperten hæfter sig ved den polske tennisspiller Iga Swiatek, som også kun fik en måneds karantæne, efter at hun blev taget for doping sidste år. Iga Swiatek ligger i skrivende stund nummer to på verdensranglisten, men lå nummer et, da afgørelsen faldt. »Det giver mening, at flere spillere kigger skævt og spørger: Hvordan det kan ske? Særligt når man kigger på Simona Halep, der fik en karantæne på fire år,« siger Michael Mortensen. Rumænske Simona Halep var dobbelt grand slam-vinder, da hun fik karantæne tilbage i 2022. Selvom den senere blev forkortet, fik Simona Halep en ordentlig tur i møllen, hvor hendes karriere blev fuldstændig ødelagt af sagen, fortæller Michael Mortensen. »Det skaber mistillid. Det ligner, at der er forskelsbehandling. Der skal være lige vilkår for alle spillere, uanset om du er en stjernespiller eller nummer 1.000 i verden.« Michael Mortensen kalder det bekymrende, når diskussionen om forskelsbehandling rammer sporten. For det er alt andet end det, som tennis burde være, mener han. »Tennis er en gentlemansport, så det bliver problematisk, når der kommer spekulationer om, hvorvidt sporten er så ren, som den burde være, eller om de store stjerner bliver favoriseret,« siger tenniseksperten. Jannik Sinner har i forbindelse med dopingsagen udtalt, at det har holdt ham vågen om natten.Fold sammenLæs mereFoto: Adrian Dennis/AFP/Ritzau Scanpix. Michael Mortensen mener ikke, at doping er et generelt problem for sporten. Og han tror, at Jannik Sinner har rent mel i posen, når italieneren siger, at brugen af clostebol var utilsigtet. Men sagen vil hænge over Jannik Sinner, når han igen træder ind på banen. »Den har stor betydning for hans eftermæle. En sort sky vil altid hænge over ham. Og jeg tror, at sagen kommer til at blive bragt op, næste gang en spiller bliver taget i lignende forhold. Får en anden spiller en hårdere straf, tror jeg, at andre tennisspillere vil rotte sig sammen mod WADA.« Efter at afgørelsen faldt, gik Jannik Sinner selv ud og kommenterede sagen, der har »hængt over hovedet« på ham i næsten et år. »Jeg har altid accepteret, at jeg er ansvarlig for mit hold, og jeg er klar over, at WADAs strikse regler er en vigtig beskyttelse af den sport, jeg elsker. På det grundlag har jeg accepteret WADAs tilbud om at løse sagen med en karantæne på tre måneder,« siger Jannik Sinner ifølgeFrance 24 til AFP. Hans karantæne udløber 4. maj. French Open begynder 25. maj.",
        "metadata": {
            "source": "https://www.berlingske.dk/kultur/han-er-gentleman-sportens-gyldne-stjerne-men-en-dopingsag-har-rejst-et",
            "image_url": null,
            "publication_time": "Tirsdag d. 18. februar 2025, kl. 11.03",
            "author": "Lisa Maria Bilgrav",
            "related_links": [],
            "attachments": []
        }
    }
}