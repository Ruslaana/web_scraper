{
    "version": "1.0",
    "document": {
        "id": "https://www_berlingske_dk/design-mode-og-arkitektur/historisk-skorsten-lever-videre-paa-vesterbro-bliver",
        "title": "Historisk skorsten lever videre på Vesterbro: Bliver genopført i oprindelig form",
        "content": "Det er sjældent, at en skorsten bliver et af de helt store politiske samtaleemner. Men det har ikke desto mindre været tilfældet med den mere end 130 år gamle skorsten i Slagtergårdene på Vesterbro. Og torsdag blev det så i borgerrepræsentationen i København besluttet, atden historiske skorsten skal genopføres. »Når Borgerrepræsentationen besluttede, at det var et vartegn, som skulle bibeholdes, vil det være ekstremt utroværdigt, hvis vi her efterfølgende sagde »nå ja, det mente vi ikke alligevel««, siger Lars Weiss, der er gruppeformand for Socialdemokratiet i Københavns Borgerrepræsentation, til TV 2 Lorry. Skorstenen har ellers levet noget af en omtumlet tilværelse, efter de gamle slagtergårde på Vesterbro blev jævnet med jorden for at gøre plads til nybyggeri. Det gjaldt også skorstenen, som – uden tilladelse fra Københavns Kommune – i december 2018 blev delvist revet ned af bygningsarbejdere, selv om den er erklæret bevaringsværdig. Senere samme måned besluttede kommunen at bevare skorstenen med den ændring, at den blev forkortet fra 31 meter til 20 meter. Men nu har man altså besluttet at genopføre skorstenen i sin oprindelige form og højde.",
        "metadata": {
            "source": "https://www.berlingske.dk/design-mode-og-arkitektur/historisk-skorsten-lever-videre-paa-vesterbro-bliver",
            "image_url": "https://berlingske.bmcdn.dk/media/cache/resolve/image_x_large/image/119/1190913/23092610-skorsten.jpg",
            "publication_time": "Mandag d. 26. august 2019, kl. 13.05",
            "author": "Christian Birk",
            "related_links": [],
            "attachments": []
        }
    }
}