{
    "version": "1.0",
    "document": {
        "id": "https://www_berlingske_dk/virksomheder/floedeboller-giver-millionoverskud-til-bonbon-skaber",
        "title": "Flødeboller giver millionoverskud til BonBon-skaber",
        "content": "Efter otte magre år har Spangsberg Chokolade fået salget af bolsjer og flødeboller til at give et millionoverskud til sin ejer og administrerende direktør, Michael Spangsberg. Spangsberg, der kastede sig over kvalitetsflødeboller efter at have solgt sliksuccesen BonBon, kunne i 2015 notere sig tæt på en fordobling af omsætningen. Resultatet steg samtidigt fra 0,6 millioner kroner til fem millioner kroner. »Vores omsætning er blevet så stor, at tingene begynder at løbe rundt. Det er vi meget glade for. Det tager noget tid, inden man slår igennem, men det har vi gjort nu,« siger Michael Spangsberg. Spangsberg blev startet i 2008 og gav frem til 2014 underskud. Men de tider er vendt nu.  »Jeg er en glad man. Det er lykkedes efter nogle år, hvor der er blevet båret meget hvede til bålet.« »Det er en sjov rejse, fortæller direktøren, hvis interesse for flødeboller ifølge ham selv blev skabt af hans store kærlighed til slik som barn - ikke mindste udhulede franskbrød fyldt med flødeboller.« Udsigten for Spangsberg Chokolade er yderligere ekspansion. Inden for produkter er der en hyldeblomstflødebolle på vej, som Michael Spangsberg beskriver som \"helt fantastisk\". Konceptet med at lave kvalitetsflødeboller med nye smage skal samtidig bredes ud i verden.  »Tyskland er verdens største marked for flødeboller, så der skal vi i gang. Og så er vi i gang i England og er ved at sende en container fyldt med flødeboller til USA. Det kan blive virkeligt stort,« siger Michael Spangsberg. Senest har flere danske fødevaresucceser såsom Lakrids by Johan Bülow og Mikkeller inviteret kapitalfonde om bord, men Michael Spangsberg har ingen planer om at slippe tøjlerne, selv om værdien af Spangsberg er øget markant grundet overskuddet. »Der er ingen planer om at overgive ejerskabet. Jeg har en søn, der meget gerne vil være med. Han læser lige nu, men når han er færdig, skal han ind i forretningen. Vi har en sjov fremtid foran os,« siger Michael Spangsberg. ",
        "metadata": {
            "source": "https://www.berlingske.dk/virksomheder/floedeboller-giver-millionoverskud-til-bonbon-skaber",
            "image_url": "https://berlingske.bmcdn.dk/media/cache/resolve/image_x_large/image/7/70167/14176236-spangsberg-fldeboller---2016.jpeg",
            "publication_time": "Fredag d. 29. juli 2016, kl. 07.03",
            "author": null,
            "related_links": [],
            "attachments": []
        }
    }
}