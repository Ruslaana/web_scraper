{
    "version": "1.0",
    "document": {
        "id": "https://www_berlingske_dk/samfund/danskere-samler-95_000-ind-til-zornigs-smuglerboede-men-skat-vil-maaske-have-en-b",
        "title": "Danskere samler 95.000 ind til Zornigs smuglerbøde - men Skat vil måske have en bid af kagen",
        "content": "Hvis bøden ender med at blive en realitet, slipper den kendte forfatter, stifter af Huset Zornig og tidligere formand for Børnerådet Lisbeth Zornig Andersen efter alt at dømme for selv at skulle have pungen op af lommen, efter at hun fredag blev idømt en bøde på 22.500 kr. for menneskesmugling.  Det vælter således ind med bidrag til den indsamling, som jazzmusikeren Benjamin Koppel har sat sig i spidsen for, og som har til formål at skaffe penge til at dække bøden for Lisbeth Zornig Andersen og andre, som måtte blive dømt for illegalt at transportere flygtninge over landegrænser.  Kl. 18.30 lørdag var der ifølge hjemmesidencaremaker.dksåledes allerede indsamlet 95.000 kroner, og folketingspolitikeren Pelle Dragsted (EL) har ligeledes annonceret, at han er parat til at dække en del af bøden. »Det er fuldstændig uacceptabelt at humanistisk og uselvisk hjælpsomhed nu skal kriminaliseres i Dagens Danmark,« skriver Benjamin Koppel på Facebook-profil. hvor han giver udtryk for, at de indsamlede midler skal gå til også at hjælpe de øvrige ca. 275 danskere, der angiveligt er sigtet for menneskesmugling. I efteråret hjalp Lisbeth Zornig Andersen og hendes mand, Mikael Lindholm, som også blev idømt en bøde, en syrisk børnefamilie med et lift på vej til Sverige.  Parret er stærkt utilfreds med dommen og har anket den. Vurderingen er, at dommen udgør et signal, som »er fuldstændigt i modstrid med danske værdier«, og Lisbeth Zornig Andersen giver udtryk for, at hun ikke et øjeblik har fortrudt, hvad hun gjorde. »Jeg ville ønske, at jeg kunne have gjort mere. Og jeg vil gøre det samme igen uanset, hvad politikerne vil have mig til. Jeg vil da aldrig kunne leve med mig selv, hvis jeg ikke hjælper mennesker i åbenbar nød på min vej. Jeg er bare rigtigt ærgerlig over, at det skal være kriminelt. Men som jeg ser det, er det ikke mig, der har et problem her. Det er Danmark, der har et problem,« siger Lisbeth Zornig Andersen.  Der er dog også noget, som tyder på, at Lisbeth Zornig Andersen kan ende med at blive beskattet af de indsamlede penge til hende til dækning af bøden. Det har været praksis i tidligere sager, hvor f.eks. journalister er blevet dømt for straffelovsovertrædelser og har fået dækket bøden af deres arbejdsgiver. »Skatteaspekterne omkring bøde­betaling er ikke helt klare. Men man kunne meget vel risikere at komme ud for et krav fra skattemyndighederne om, at man skal betale skat af de penge, man har fået,« siger Zornigs advokat, Bjørn Elmquist. Han tilføjer dog også, at der ikke er noget til hinder for at give »sympati-donationer« til nogen, man har ondt af. Det indsamlede beløb er opdateret i artiklen lørdag kl. 18.30. ",
        "metadata": {
            "source": "https://www.berlingske.dk/samfund/danskere-samler-95.000-ind-til-zornigs-smuglerboede-men-skat-vil-maaske-have-en-b",
            "image_url": "https://berlingske.bmcdn.dk/media/cache/resolve/image_x_large/image/8/80358/12624926-13indzornig-135203jpg.jpeg",
            "publication_time": "Lørdag d. 12. marts 2016, kl. 14.30",
            "author": "Flemming Steen Pedersen",
            "related_links": [],
            "attachments": []
        }
    }
}