{
    "version": "1.0",
    "document": {
        "id": "https://www_berlingske_dk/scene/burhan-g-skaber-en-foelsom-og-fraek-julefest-i-koncerthuset-halleluja",
        "title": "Burhan G skaber en følsom og fræk julefest i Koncerthuset. Halleluja!",
        "content": "Det kan let blive meget sentimentalt. Alt det med jul. Alt det med, at julen er hjerternes fest, og nu daler julesneen ned, og juletræet med sin pynt og gamle historier om et barn, der blev født i Bethlehem. Halleluja. Noget af det smukke vedBurhan Gsjuleshow er, at detikkeer sentimentalt. Han er til stede i det, han synger. Det virker troværdigt. Det er den røde tråd i det, han gør. Man tror på ham. Så længe det varer. Så man troede også på ham denne søndag aften i DR Koncerthuset, hvor han endnu en gang stod på scenen i sit juleshow. Omgivet af gode kræfter. Bakket op af, ikke mindst,Danmarks Underholdningsorkester, der ud over »bare« at kunne underholde er et kammerorkester i verdensklasse. Og med den dygtige sanger Matilde Emilie i forgrunden, men mest i baggrunden. Og med en aldeles glimrende jazzkvartet med guitaristen Johan Jørgensen som passende fremtrædende solist, når det var det, der var brug for. Og med dirigenten James Sherlock i spidsen for det hele. Kompetence med kompetence på. »Nu' det jul, nu' det jul/Alle nissebande-nisser er så glade/De ska' tømme mange, mange, mange fade/Fyldt med risengrød,« sang Burhan G, og hele salen sang med, og alle blev som børn igen, og det blev de også, da juletræet stod med sin glans, og nissen tittede frem fra sit skjul. Plus en del mere. Sådan bredte julerøgelsen sig i DRs smukke, julepyntede koncerthus, og Burhan G var manden i midten, med sin gode tenor og sit gadedrengede image og sin følsomhed og sin flirt med publikum og med et par numre, hvor han selv satte sig ved flyglet, og det stoppede ikke her. Ved højtiden. Til årets juleturné har Brøndby Strand-drengen også medbragt ikkejulede sange. Én af dem er Shu-bi-duas »Den røde tråd«, den, forstod man, har en særlig betydning for Burhan G, fordi der var en dame, der hed Lajla, derhjemme i barndommens gade. Hun elskede Shu-bi-dua og tog sig af lille Burhan og hans søster, mens forældrene knoklede dag og nat. Derfor, men ikke kun derfor, har sangen en særlig plads i Burhan Gs julehjerte. »Og hvad mon der sker/når man skal bort? Når livets skjorte bli'r for kort?«, sang Burhan G, og var det sig selv, han sang om? Det virkede i hvert fald sådan, for Burhan G kan levere et budskab. Han balancerer fint, så ord og musik fylder lige meget, og det er en kunst i Frank Sinatra-klassen. Hvis man blev rørt, gjorde det ikke noget. Julenerhjerternes fest, og i DR Koncerthuset var der fest. Her var unge og gamle, mænd og kvinder, og stilfærdige modne mennesker og begejstret knevrende unge damer. Det var lige, som det skulle være, og på et tidspunkt spurgte Burhan G, om han ikke skulle synge i bar overkrop, som han ellers ofte gør, men det gjorde han selvfølgelig ikke. Til gengæld jokede han med, at han ikke var vant til at se så mange mænd til sine koncerter. Den var publikum helt med på. Julen må også gerne være lidt fræk. Burhan G-fræk. Så det var den, indimellem, og stemningen steg, og julemanden kyssede mor, og der blev tændt lys i 1000 mobiltelefoner, så stjernehimlen blev et sted i en bygning på Amager. Banalt? Ja. Men det gør ikke noget. Det banale har også ret. Bare det virker. Og så var det i øvrigt, som antydet, ikke jul det hele. Burhan G sang også nogle af de sange, som han især er kendt for, for eksempel sangen om Lucy, der »kyssede mig til morgenfest/Og vi er stadig ikke faldet i søvn/Jeg mener/ Ja ja ja jaaer«. Og det var slet ikke søvndyssende, tværtimod, og det er godt, at julekoncerterne med Burhan G og det sublime underholdningsorkester er blevet en juletradition. Noget, der ligger på linje med »Nøddeknækkeren« på Gamle Scene og Disneys juleshow og tv-julekalendere som »Tinka«, som vi selvfølgelig også fik Burhan Gs helt egen titelsang fra. Kan vi opleve ham igen til næste år? Det kan vi nok. Både her i København og i resten af det danske juleland. Det må vi godt have lov til at glæde os til. Ingen jul uden Burhan G. Halleluja. Burhan G og Danmarks Underholdningsorkester Juleshow med blandt andre Matilde Emilie, Johan Jørgensen og James Sherlock. DR Koncerthuset, søndag aften. Danmarksturneen fortsætter til og med 15. december.",
        "metadata": {
            "source": "https://www.berlingske.dk/scene/burhan-g-skaber-en-foelsom-og-fraek-julefest-i-koncerthuset-halleluja",
            "image_url": "https://berlingske.bmcdn.dk/media/cache/resolve/image_x_large/image/186/1866235/24848796-burhan-g.jpg",
            "publication_time": "Mandag d. 09. december 2024, kl. 16.56",
            "author": "Søren Kassebeer",
            "related_links": [],
            "attachments": []
        }
    }
}