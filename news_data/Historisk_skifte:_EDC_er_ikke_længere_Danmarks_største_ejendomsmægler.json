{
    "version": "1.0",
    "document": {
        "id": "https://www_berlingske_dk/oekonomi/historisk-skifte-edc-er-ikke-laengere-danmarks-stoerste-ejendomsmaegler",
        "title": "Historisk skifte: EDC er ikke længere Danmarks største ejendomsmægler",
        "content": "Der er sket et historisk skifte i den danske ejendomsmæglerbranche. EDC er nemlig ikke længere Danmarks største mæglerkæde målt på udbud. Det viser nye tal fraBoliga, der er Danmarks største boligportal. I stedet har Nybolig overtaget førstepladsen. Det bekræfter Boligas administrerende direktør, Carsten Rysgaard. »Vi har fulgt udviklingen tæt, og tendensen er klar - Nybolig har indtaget førerpositionen som Danmarks største mæglerkæde målt på udbud. Dette er et bemærkelsesværdigt skifte i landskabet af ejendomsmæglerkæder, og er resultatet af Nyboligs målrettede jagt på at blive nummer et i markedet,«udtaler han på Boligas hjemmeside. Til Berlingske bekræfter han også udviklingen: »Nybolig har jaget EDC i mange år. Nu er det endelig lykkedes dem at overhale EDC,« siger han. Tal fra årets første tre måneder viser, at Nybolig har en marginalt større markedsandel end EDC i alle tre måneder, hvilket kan ses i oversigten nedenfor.  EDC har siden 1971 været den førende ejendomsmæglerkæde i Danmark – en »menneskealder«, siger Carsten Rysgaard. Og igennem årene har EDC styrket sin position på markedet. Ifølge Boliga markerer skiftet en ny æra for Nybolig som den førende aktør på det danske ejendomsmarked. Skiftet kalder Boliga »historisk«, og Carsten Rysgaard uddyber til Berlingske hvorfor: »For potentielle boligsælgere har det en vis betydning at lade sin bolig sælge af landets største mæglerkæde. Sælgere mener nemlig, at kædens størrelse øger sandsynligheden for et salg på grund af dens rækkevidde på markedet.« Når man står i spidsen af markedet som den største ejendomsmæglerkæde, følger der fordele med, lyder det videre fra Carsten Rysgaard: »At være den største ejendomskæde i landet har stor betydning – både for mæglerkæden som helhed og for den enkelte lokale ejendomsmægler. Det signalerer ikke kun styrke og troværdighed, men kan gøre en afgørende forskel, når sælgere vælger ejendomsmægler.« Spørger man EDC, er det seneste dyk i markedsandel »lidt en teknikalitet«, da tal fra Danbolig er overført til Nyboligs tal efter opkøbet af en række Danbolig-butikker. Nybolig selv bekræfter udviklingen i tallene og oplyser desuden, at de er den ejendomsmæglerkæde, som i løbet af de seneste 12 måneder har solgt flest boliger i Danmark – hvilket er første gang i kædens historie. Boliga kalder det en bedrift, at EDC har været nummer et så længe. »Og man skal nok heller ikke regne dem for ude. De kommer stærkt igen,« siger Carsten Rysgaard.",
        "metadata": {
            "source": "https://www.berlingske.dk/oekonomi/historisk-skifte-edc-er-ikke-laengere-danmarks-stoerste-ejendomsmaegler",
            "image_url": "https://berlingske.bmcdn.dk/media/cache/resolve/image_x_large/image/178/1783169/24678201-bolig-boligrente-boliger-hus-huse-lejlighed.jpg",
            "publication_time": "Onsdag d. 10. april 2024, kl. 11.12",
            "author": "Trine Vester",
            "related_links": [],
            "attachments": []
        }
    }
}