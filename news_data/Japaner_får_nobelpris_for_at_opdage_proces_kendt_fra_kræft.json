{
    "version": "1.0",
    "document": {
        "id": "https://www_berlingske_dk/internationalt/japaner-faar-nobelpris-for-at-opdage-proces-kendt-fra-kraeft",
        "title": "Japaner får nobelpris for at opdage proces kendt fra kræft",
        "content": "Stockholm. Yoshinori Ohsumi modtager nobelprisen i medicin for opdagelsen af en celleproces, som blandt andet er kendt fra kræft og andre sygdomme. Karolinska Institutet (KI) i Stockholm har afsløret navnet på modtageren på et pressemøde mandag formiddag. Den 71-årige forsker tildeles prisen for grundforskning. Hans opdagelse handler om mekanismen autofagi, som er en nedbrydning af komponenter i cellerne. På pressemødet i den svenske hovedstad beskrives det, at cellerne i denne proces \"spiser sig selv\". Når processen forstyrres, kan det blandt andet føre til sygdommen Parkinson og sukkersyge. /ritzau/",
        "metadata": {
            "source": "https://www.berlingske.dk/internationalt/japaner-faar-nobelpris-for-at-opdage-proces-kendt-fra-kraeft",
            "image_url": "https://berlingske.bmcdn.dk/media/cache/resolve/image_x_large/image/22/227319/14965384-sweden-nobel-medicine---201610.jpeg",
            "publication_time": "Mandag d. 03. oktober 2016, kl. 11.36",
            "author": null,
            "related_links": [],
            "attachments": []
        }
    }
}