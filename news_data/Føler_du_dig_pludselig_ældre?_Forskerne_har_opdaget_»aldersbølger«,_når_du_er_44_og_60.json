{
    "version": "1.0",
    "document": {
        "id": "https://www_berlingske_dk/indland/foeler-du-dig-pludselig-aeldre-forskerne-har-opdaget-aldersboelger-naar-du",
        "title": "Føler du dig pludselig ældre? Forskerne har opdaget »aldersbølger«, når du er 44 og 60",
        "content": " De ældste medlemmer af generation Y er nu i 40erne og begynder at kunne mærke, at de er blevet ældre. Måske sker det ikke kun i deres hoved. Stadig mere aldersforskning tyder på, at aldringsprocessen måske mere ligner et mildt bølgende bakkelandskab end en brat og stejl klippeside. Aldersrelaterede forandringer – nedsat stofskifte, rynket hud – finder sted over tid, men måske med højdepunkter i et livsforløb. I en undersøgelse offentliggjort i august i tidsskriftet Nature med titlen »Aldring« beskriver et hold forskere fra Stanford University »bølger« af aldring, hvor der sker betydelige biomolekylære forandringer i kroppen, når vi er omkring 44 eller 60. Forskerne opdagede, at mennesker midt i 40erne oplevede væsentlige forandringer i forskellige biologiske markører og tilstande i forbindelse med evnen til at metabolisere alkohol og fedtstoffer. Denne form for forandring kan medføre en gradvis vægtforøgelse og en større påvirkning fra det glas vin, man indtager hver aften. »Vi er hidtil gået ud fra, at vi bliver ældre lidt efter lidt,« forklarer Michael Snyder, der er professor i genetik ved Stanford University og hovedforfatter til artiklen: »Men det viser sig, at de fleste forandringer ikke sker lineært.« Det er muligt, at hvis man dyrker sund motion og har sunde spisevaner, inden disse bølger indfinder sig, vil det i nogen grad kunne afbøde deres virkning, mener forskerne. Desuden er det en kendsgerning, at vi bliver ældre på forskellige måder, så et tal kan ikke tages som udtryk for, hvor ung eller gammel man føler, man er. Motion og sunde spisevaner, op til at »aldersbølgerne« indfinder sig, kan muligvis i nogen grad afbøde deres virkning, mener forskerne.Fold sammenLæs mereFoto: Arkivfoto: Mads Claus Rasmussen/Ritzau Scanpix. Stanford-forskerne har analyseret data fra gentagne blodprøver og afføringsprøver samt orale og nasale slimprøver fra 108 sunde personer i alderen 25-75 år. De har registreret forandringer i over 100.000 molekyler og mikrober fra proteiner og rna til kolesteroltal som LDL og HDL gennem rundt regnet to år og sammenlignet resultaterne mellem ældre og yngre personer. Det var den stigende eller faldende tendens i disse værdier, hvoraf nogle var knyttet til aldersrelaterede sygdomme og fysiske forandringer, der skabte bølgerne: 81 procent af de observerede molekyler forandrede sig i mindst én bølge. Det står hen i det uvisse, hvad der er årsagen til disse biomolekylære forandringer, forklarer Snyder, og det er muligt, at personernes adfærd og andre variabler kan have påvirket resultaterne. En anden gruppe Stanford-forskere opdagede et tilsvarende ikkelineært mønster i aldringsprocessen i en undersøgelse fra 2019. Deres undersøgelse omfattede prøver fra over 4.000 personer og afslørede store forandringer i blodets indhold af protein i alderen 34, 60 og 78. »Vi bliver ældre meget hurtigere, end vi hidtil har troet,« siger Tony Wyss-Coray, der er neurolog ved Stanford og hovedforfatter til undersøgelsen fra 2019. Han siger, at forskellen i alder i hans resultater og den nyeste undersøgelse – 34 i stedet for 44 – kan afspejle de forskellige befolkningsgrupper, der deltog i undersøgelsen. (I hans undersøgelse deltog også personer i en alder af 95). Forskerne bag den nyeste undersøgelse gik i første omgang ud fra, at bølgen i 40erne kunne skyldes perimenopausen eller menopausen hos kvinder, men opdagede senere, at de samme forandringer indtraf hos mænd. Man bliver ofte mere følsom over for koffein med alderen, lyder det.Fold sammenLæs mereFoto: Arkivfoto: Mathias Svold. Hvad angår personer i 60erne, udviste de signifikante forandringer i molekyler knyttet til kulhydratstofskiftet, nyrefunktionen og immunforsvaret. Det kan måske give et fingerpeg om, hvorfor man med alderen bliver mere sårbar over for sygdomme som influenza og covid-19, forklarer Snyder. Risikoen for at få kroniske sygdomme som cancer og hjertesygdom bliver større med alderen. Blandt amerikanere, der er 65 og ældre, har næsten 88 procent mindst én kronisk sygdom, mens 64 procent har mindst to kroniske sygdomme, fremgår det af oplysninger fra Centers for Disease Control and Prevention. Begge aldersgrupper, både 40erne og 60erne, havde udsving i markører for hudens og musklernes aldring – hvilket understreger betydningen af at blive ved med at styrketræne op i årene – samt markører relateret til hjertesygdomme samt hud-, muskel- og koffeinstofskiftet, forklarer Snyder. Man bliver ofte mere følsom over for koffein med alderen. Snyder, der fortæller, at der på hans laboratorium nu befinder sig blodprøver fra 14 års undersøgelser, har planer om at videreføre sin forskning. Kamran Khan, der forsker i socialvidenskaber ved universitetet i Birmingham i England, fejrede sin 44-års fødselsdag sidst i august i år. Da han læste om den ny Stanford-undersøgelse, blev han ikke særlig overrasket over konklusionerne, fortæller han, men tidspunktet var uheldigt for ham. »Jeg tænkte, for pokker da, jeg fylder jo 44 om et par dage, så det er da det værste tidspunkt for mig at læse denne her undersøgelse på,« fortæller han: »Jeg bliver nødt til at fokusere på det, jeg forsøger at være god til.«  Da Kamran var sidst i 30erne og begyndelsen af 40erne, gik det op for ham, at han vågnede oftere om natten end hidtil. Han huskede også et besøg på en japansk restaurant, hvor han var nødt til at sidde med korslagte ben på gulvet. Han fik ondt i hofterne af det og måtte skifte stilling med et par minutters mellemrum. Forskningen tyder på, at bestemte livsstilsændringer eller medicin kan påvirke tilstedeværelsen af aldersrelaterede markører. Kamran har nu forstærket sin indsats for at sove bedre og motionere mere og fokuserer i den forbindelse også på mobilitetstræning og en ny søvnmåler. Nogle forskere mener, at det vil kræve større studier over flere år, før man kan sige, om aldringen sker i ryk, lyder det.Fold sammenLæs mereFoto: Mads Claus Rasmussen/Ritzau Scanpix. Begrænsningerne ved Snyders undersøgelse – det forholdsvis lille befolkningsudsnit og deltagernes manglende geografiske diversitet – gør det svært at generalisere for den samlede befolkning, anfører forskere, som ikke har deltaget i projektet. »Undersøgelsen giver bare et snapshot,« siger Steven Salzberg, der er statistiker og biolog ved Johns Hopkins University. Han er også skeptisk over for konklusionerne. »Hvis man vil undersøge aldringsprocesserne, skal undersøgelsen spænde over ti, 20, 30 år eller mere,« siger han. Dr. Steve Hoffmann, der er biolog ved Leibnitz-Institut für Alternsforschung i Tyskland, har studeret genregulering i endetarmen på mus. Hans forskerhold opdagede to klart adskilte perioder, hvor der skete hurtige forandringer – i perioden fra ungdom til midalder og fra midalder til sent i livet. »Disse undersøgelser stemmer godt overens med den oplevelse, vi selv har eller har hørt om fra andre, der har oplevet en brat nedgang i den fysiologiske fitnesstilstand,« forklarer han: »Denne forskning er først lige begyndt.« Oversat fra den originale engelske version af Claus Bech",
        "metadata": {
            "source": "https://www.berlingske.dk/indland/foeler-du-dig-pludselig-aeldre-forskerne-har-opdaget-aldersboelger-naar-du",
            "image_url": "https://berlingske.bmcdn.dk/media/cache/resolve/image_x_large/image/187/1872349/24858534-forskningsresultater-antyder-at-vi-ikke-ldes-lin.jpg",
            "publication_time": "Torsdag d. 26. december 2024, kl. 21.01",
            "author": null,
            "related_links": [],
            "attachments": []
        }
    }
}