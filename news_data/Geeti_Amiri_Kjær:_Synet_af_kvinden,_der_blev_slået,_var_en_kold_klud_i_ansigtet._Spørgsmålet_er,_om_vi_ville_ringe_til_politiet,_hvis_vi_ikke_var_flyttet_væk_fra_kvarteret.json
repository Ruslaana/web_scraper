{
    "version": "1.0",
    "document": {
        "id": "https://www_berlingske_dk/kommentatorer/geeti-amiri-kjaer-synet-af-kvinden-der-blev-slaaet-var-en-kold-klud",
        "title": "Geeti Amiri Kjær: Synet af kvinden, der blev slået, var en kold klud i ansigtet. Spørgsmålet er, om vi ville ringe til politiet, hvis vi ikke var flyttet væk fra kvarteret",
        "content": "Der er episoder fra mit barndomskvarter, jeg aldrig glemmer. Både dem, der fandt sted inden for vores fire vægge. Og dem, der skete for øjnene af os, men som kvarterets kultur vendte det blinde øje til. Det var en lørdag om sommeren, mange år senere, omkring frokost. Vi sad samlet om spisebordet, som vi plejer hos min mor. Mine søskende og jeg, og børnebørn, der forhåbentligt aldrig kommer til at opleve den rå ghettos hårde kanter. Fra min mors køkkenvindue kan man se blokken over for. De samme vinduer og stuer. Bare med forskellige gardiner. Alligevel var noget anderledes den dag. Sommervarmen havde trukket gardiner fra, så der var frit udsyn. Fra køkkenet kunne vi se en tragedie udspille sig i et andet køkken. En mand pressede en kvindes ansigt ned mod komfuret og slog hende. Synet af kvinden, der blev slået, var en kold klud i ansigtet. Omkring et frokostbord en lørdag, mange år efter vi selv havde haft volden tæt inde på livet, var mine søskende og jeg vidner til et andet hjems vold. Min storesøster greb ud efter telefonen med det samme og ringede til 112. Og så ventede vi. »At bekæmpe vold mod børn er måske først og fremmest en kamp om værdier,« skriver Geeti Amiri Kjær.Fold sammenLæs mereFoto: Emilie Lærke. Hvad der blev af familien, ved vi ikke. Det finder man ikke ud af, når man ringer til politiet. I løbet af de 30 år, der har stået Amiri på døren til mit barndomshjem, har vi, børn, ringet en del gange til politiet. Ikke på vegne af os selv. Men på vegne af andre. Ikke som børn. Men som voksne. Ikke som beboere i min barndoms gade. Men som voksne børn, der besøger den gamle mor, som ikke har råd til at flytte fra det socialt belastede boligkvarter. Ikke som børn af ghettoen. Men som medborgere i det danske samfund som henholdsvis lærer, pædagog og sygeplejerske. Spørgsmålet er, om vi ville ringe til politiet, hvis vi ikke var flyttet væk fra kvarteret? Det er vel det, det hele handler om, når justitsminister Peter Hummelgaard foreslår, at der skal indføres enstraf for borgere, der ser og lytter passivt til naboens såkaldte »husspektakler«, som vold engang blev kaldt. Ikke i Hellerup, men i Gellerup. Hummelgaard foreslår også meget andet. Men dette ene forslag er et forsøg på at skabe en modkultur i parallelsamfund, som skal forandre moralen, normerne og værdierne, der præger ghettoen. Jeg forstår Hummelgaards intention. Hver gang mine søskende og jeg ringer til politiet, spørger vi også os selv, om vi er de eneste. Om politiet mon nu bliver kimet ned fra samme kvarter. Men baseret på den tid, det tager politiet at komme ud, må vi konstatere, at vi nok var de eneste, der ringede. Det kommer ikke til at ændre sig, fordi det bliver strafbart at undlade at reagere på vold. Vold er i forvejen strafbart, og det ved man også i ghettoen, men alligevel udsættes kvinder, børn og unge for det. Jeg forstår også forslaget i forhold til underretningens natur. De kan være anonyme, hvilket er rart i et land, hvor konfliktskyheden får os alle sammen til at tale om vejret, når vi møder hinanden i opgangen. Selvom man aftenen forinden hørte råb og skrig fra hjemmet på den anden side af væggen. »Jeg forstår Hummelgaards intention,« skriver Geeti Amiri Kjær.Fold sammenLæs mereFoto: Mathias Svold. Jeg lavede selv engang en underretning på en familie, kort tid inden jeg flyttede væk fra mit barndomskvarter og svor, at jeg ikke ville vende tilbage som beboer, men kun som datter på besøg. Måske fik familien den rette hjælp. Måske druknede den sag også i berøringsangst og utallige sager om vold i hjemmet. Jeg byggede mit kendskab til en underretning på mit arbejde som pædagogmedhjælper i en institution i området, hvor der efter et par årtier var kommet en ny leder på, som lavede flere underretninger på et år, end der havde været samlet i de antal år under den foregående leder. Hummelgaard mener ikke længere, at vi kan parkere ansvaret for, at vold mod børn slutter hos fagfolk som velfærdspersonale. Og det er, hvad jeg vil runde af med. For nylig skrev Lene Lyngsø, forhenværende adjunkt, etindlægi Politiken om de mange dele af samfundet, som har spillet fallit, som styrkes af en ny EPX-uddannelse. Og en vigtig pointe hun har er, at i sit virke som underviser på pædagoguddannelsen har hun mødt studerende, som er blevet placeret på pædagoguddannelsen, mens de bærer på problemerne, de selv skal få øje på som fagfolk. Jeg havde et konkret råd til ministeren, da vi mødtes i august, som jeg håber, han vil fokusere på. At bekæmpe vold mod børn er måske først og fremmest en kamp om værdier. De værdier adapterer man igennem en kulturkamp. Både hos gammel- og nydanskere. Men på velfærdsuddannelserne er kulturkamp blevet et ord, man vægrer sig ved. Det paradoksale er, at professionshøjskolerne som aldrig før optager og uddanner kommende velfærdspersonale med minoritetsbaggrund. Mange af disse studerende, må man formode, er opvokset i socialt belastede boligområder. Det er positivt. Men kulturkampen, en dannelse om værdier, udebliver på professionshøjskolerne. Men er det givet, at man har efterladt ghettoens mentalitet, fordi man er blevet indskrevet på en videregående uddannelse med frit optag? Geeti Amiri Kjær er underviser og forfatter ",
        "metadata": {
            "source": "https://www.berlingske.dk/kommentatorer/geeti-amiri-kjaer-synet-af-kvinden-der-blev-slaaet-var-en-kold-klud",
            "image_url": "https://berlingske.bmcdn.dk/media/cache/resolve/image_x_large_vertical/image/186/1865203/24846752-geeti-amiri-udgiver-en-roman-der-handler-om-socia.jpg",
            "publication_time": "Mandag d. 09. december 2024, kl. 16.02",
            "author": "Geeti Amiri Kjær",
            "related_links": [],
            "attachments": []
        }
    }
}