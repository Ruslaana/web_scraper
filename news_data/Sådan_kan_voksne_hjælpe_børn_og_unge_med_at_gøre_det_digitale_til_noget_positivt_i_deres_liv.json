{
    "version": "1.0",
    "document": {
        "id": "https://www_berlingske_dk/kommentarer/saadan-kan-voksne-hjaelpe-boern-og-unge-med-at-goere-det-digitale-til",
        "title": "Sådan kan voksne hjælpe børn og unge med at gøre det digitale til noget positivt i deres liv",
        "content": "Vi har i de seneste år brugt meget krudt på at diskutere skærme og børn. Hvor lang tid må man bruge på skærmen? Hvor gammel skal man være for at bruge en skærm? Det er i høj grad op til forældrene at fastsætte disse rammer, men den digitale udvikling går stærkt, og det er derfor forståeligt, hvis det kan virke som en vanskelig opgave. For hvilket indhold er skadeligt? Hvordan sikrer man, at børns sociale liv både er digitalt og analogt? Spørgsmålene er mange, men svarene har indtil nu været få. Børns Vilkår har netop lanceretanbefalingertil børn og unges skærmbrug, der tager udgangspunkt i, at det er vigtigere, hvad børn og unge laver på skærmen, end hvor lang tid en skærm er tændt – medmindre børnene er helt små – herunder fokus på den forskel, der er på de forskellige aktiviteter, der involverer en skærm. De nye anbefalinger guider voksne til, hvordan de kan hjælpe børn og unge med at gøre det digitale til noget positivt i deres liv. Den ambition bakker DR helt op om. Skærmbrug er ofte kilde til konflikt i familierne. Enundersøgelse, Børns Vilkår har lavet blandt godt 1.000 forældre, viser, at 82 procent oplever at have konflikter med deres børn om digitale medier, og at skærmtid er den hyppigste årsag til konflikt. Debatten bliver nemt endimensionel og kommer til at handle om skærm eller ikke-skærm. DRs digitale tilbud til børn står af samme grund sjældent alene, da målet netop er, at disse skal inspirere til fysisk leg og engagement. For DR er det vigtigt, at danske børn møder alderssvarende public service-indhold, som underholder og udfordrer og bidrager til et børneliv med mere refleksion og bedre selvværd. Konkurrencen om børnenes opmærksomhed er stor. Men vi kan og skal blive ved med at sætte høje standarder for danskproduceret indhold og sikre et reelt alternativ af høj kvalitet. DR producerer indhold til børn ud fra et etisk løfte, som andre virksomheder, der laver indhold til børn, med fordel kan følge: Vi mener, tiden er inde til at tage debatten et skridt videre. I disse måneder er regeringens trivselskommission i gang med at undersøge, hvordan vi som samfund kan håndtere den udbredte mistrivsel blandt børn og unge. Centralt i denne debat er netop børns digitale liv, og vi vil opfordre til, at kommissionen i den forbindelse ikke kun fokuserer på skærmtid, men også kigger ind i, hvad skærmtiden bliver brugt på og i hvilke situationer. Rasmus Kjeldahl er direktør i Børns Vilkår, Maria Rørbye Rønn er generaldirektør i DR, Kathrine Elmose Jørgensen er digital medie ekspert i Børns Vilkår og Henrik Bo Nielsen er direktør for DR Kultur, Børn og Unge ",
        "metadata": {
            "source": "https://www.berlingske.dk/kommentarer/saadan-kan-voksne-hjaelpe-boern-og-unge-med-at-goere-det-digitale-til",
            "image_url": "https://berlingske.bmcdn.dk/media/cache/resolve/image_x_large/image/171/1719687/24534680-arkivfoto-2014-af-dr-byen----se-rb-erhverv-0300-.jpg",
            "publication_time": "Lørdag d. 30. september 2023, kl. 13.10",
            "author": null,
            "related_links": [],
            "attachments": []
        }
    }
}