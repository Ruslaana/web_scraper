{
    "version": "1.0",
    "document": {
        "id": "https://www_berlingske_dk/samfund/kommuner-vil-tvinge-unge-i-uddannelse",
        "title": "Kommuner vil tvinge unge i uddannelse",
        "content": "En række af landets store kommuner er i færd med at komme regeringens ventede reform af kontanthjælpen i forkøbet. Berlingske har været i kontakt med nogle af landets største kommuner, og i flere af dem - København, Esbjerg og Randers - er der overvejelser og diskussioner om at sætte ufaglærte kontanthjælpsmodtagere på op til 30 år til eksempelvis at klippe hæk på fuld tid, såfremt de evner at tage en uddannelse, men ikke gør det. »Kommunerne forsøger at motivere unge til at uddanne sig og vil sende et signal om, at de unge skal yde noget for at få noget. Og det er alle kommuner og ikke kun de store, der har fokus på dette,« siger formand for Kommunernes Landsforening Jan Trøjborg (S). Overvejelserne kommer, efter Aalborg og Aarhus kommuner har høstet gode erfaringer med at lade unge arbejde for kontanthjælpen. Sidste år blev 409 unge mellem 18 og 24 år sat i sving i ældreplejen i Aarhus, og af dem er omkring halvdelen nu under uddannelse, mens flere end 100 af de unge kontanthjælpsmodtagere har fået et lønnet job. Odense Kommune vil nu gå skridtet videre og søge om tilladelse til at nedsætte kontanthjælpen til SU-satsen for unge under 25 år, der i dag bliver pålagt at uddanne sig - en ordning, som kommunen gerne vil stramme, så den kommer til at gælde unge helt op til 30 år. »Den lavere ydelse kan give unge et skub til at uddanne sig i stedet for at gå på kontanthjælp. Men det er så også vigtigt, at vi som kommune straks kan tilbyde unge uddannelse, ligesom vi kan med aktiveringen,« siger formand for Social- og Arbejdsmarkedsudvalget i Odense Peter Rahbek Juel (S). Med godt 45.000 kontanthjælpsmodtagere under 30 år kan kommunernes udvidede brug af stokken få stor samfundsøkonomisk betydning, vurderer professor i økonomi ved Aarhus Universitet Michael Svarer: »Fordi de unge har så mange år på arbejdsmarkedet foran sig, er der mange penge at hente til de offentlige budgetter, hvis de unge undgår at havne på langvarig kontanthjælp.« Beskæftigelsesminister Mette Frederiksen (S) ser positivt på kommunernes overvejelser.",
        "metadata": {
            "source": "https://www.berlingske.dk/samfund/kommuner-vil-tvinge-unge-i-uddannelse",
            "image_url": "https://berlingske.bmcdn.dk/media/cache/resolve/image_x_large/image/67/674880/4952393-uddannelse090312.jpg",
            "publication_time": "Fredag d. 09. marts 2012, kl. 06.00",
            "author": "Rikke Brøndum",
            "related_links": [],
            "attachments": []
        }
    }
}