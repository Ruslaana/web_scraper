{
    "version": "1.0",
    "document": {
        "id": "https://www_berlingske_dk/business/den-flamboyante-russer-med-danske-forbindelser-kritiserede-putins-krig",
        "title": "Den flamboyante russer med danske forbindelser kritiserede Putins krig – truslerne fra Kreml kom prompte",
        "content": "For nylig trak den russiske milliardær Oleg Tinkov overskrifter for et opsigtsvækkende Instagram-opslag, som hører til sjældenhederne blandt russiske rigmænd. »Jeg kan ikke se en eneste fordel ved denne sindssyge krig. Der dør uskyldige mennesker og soldater. Da generalerne vågnede med tømmermænd, indså de, at de havde en lortehær. Og hvordan kan hæren også være god, hvis alt andet i landet er lort og rodfæstet i nepotisme, spytslikkeri og underdanighed?« skrev Oleg Tinkov, der også pointerede, at 90 procent af russerne er imod krigen, og at de resterende er idioter. Få dage efter blev opslaget opdateret i kommentarsporet: »Jeg kan tage fejl, undskyld.«  Et opslag delt af Oleg Tinkov (@olegtinkov) Hvorfor vidste ingen, men nu fortæller rigmanden, hvordan han blev kontaktet og truet af Putins stab dagen efter opslaget. Mange kender russeren Oleg Tinkovfor hans engagement i cykelsport. Med Saxo Bank-medstifter Lars Seier Christensen var Oleg Tinkov sponsor for Bjarne Riis’ cykelhold, Team Saxo Bank-Tinkoff Bank, som Oleg Tinkov købte i 2013, hvor holdet skiftede navn Tinkoff-Saxo. Storbritannien har placeret Tinkov på sin sanktionsliste, indefrosset hans aktiver og forbudt ham at handle eller opholde sig i Storbritannien. Til trods for det var han ikke bleg for at kritisere den krig, Rusland fører mod Ukraine. Han siger selv ifølgeFinancial Times, at sanktionerne alt i alt har medført et farvel til hans status som dollarmilliardær. Forbes skriver også, at Tinkovs anslåede værdi siden krigens start faldt fra over fem milliarder dollar til cirka 800 millioner dollar. Tinkoff Bank, som Oleg Tinkov indtil for nylig kun ejede 35 procent af, er derimod gået fri af Vestens sanktioner og er heller ikke udelukket fra det internationale banksystem SWIFT. Men ejerskabet har skiftet hænder efter truslerne fra Putins regime. TilThe New York Timesfortæller den flamboyante russer, at han har solgt alle sine aktier i den bank, han selv har grundlagt, Tinkoff Bank, fordi Kreml har truet ledelsen med at nationalisere den. Og den besked kom, dagen efter at han kritiserede krigen i Ukraine på Instagram. »De fik mig til at sælge på grund af mine udtalelser,« sagde Tinkov i et interview offentliggjort søndag i The New York Times, hvor han forklarer, at det var som en gidselsituation, hvor »man tager, hvad man bliver tilbudt«, og at han ingen mulighed havde for at forhandle. Efterfølgende har han også ansat personlige livvagter, efter at venner med forbindelser til Ruslands sikkerhedstjeneste, har sagt, at han kan være i fysisk fare, og at »beslutningen om ham, den er taget«. Hvad det betyder, kan rigmanden ikke sige, men han vil ikke udelukke, at der muligvis er planer om at slå ham ihjel.",
        "metadata": {
            "source": "https://www.berlingske.dk/business/den-flamboyante-russer-med-danske-forbindelser-kritiserede-putins-krig",
            "image_url": "https://berlingske.bmcdn.dk/media/cache/resolve/image_x_large/image/154/1544543/24082313-rb-plus-polsk-ndlsning-redder-touren-for-riis.jpg",
            "publication_time": "Mandag d. 02. maj 2022, kl. 19.05",
            "author": "Katrine Mengel",
            "related_links": [],
            "attachments": []
        }
    }
}