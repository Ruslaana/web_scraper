{
    "version": "1.0",
    "document": {
        "id": "https://www_berlingske_dk/debatinterview/eske-willerslev-vi-har-svigtet-og-sygeliggjort-manden",
        "title": "Eske Willerslev: Vi har svigtet og sygeliggjort manden",
        "content": "»I vores samfund er manden blevet sygeliggjort. Det må jeg sgu være ærlig at sige.« Den kendte dna-forsker og professor i evolutionsbiologi Eske Willerslev lyder både skuffet og frustreret: »Sygeliggjort, men også svigtet.« Når han bliver bedt om at forholde sig til maskulinitet, erkender han dog sin egen præmis. At han er en midaldrende mand, som voksede op i et hjem med en far, der var født i starten af forrige århundrede, og derfor nok også hælder til en mere traditionel måde at anskue det maskuline på. Det er blevet forbudt at sætte ord på dette her, siger han. »Det er nærmest selvmord. Men de biologiske træk ved manden – at stå stærkt og passe på familien og sådan noget – de træk er jo blevet udvasket. Og det er blevet forbudt at fokusere på mænd og debattere deres maskulinitet.« Det er sket siden ungdomsoprøret i 1968, mener han: »Mænd, der slår sig på brystet, er primitive og latterlige, og alt handler om, at der skal være kønsligestilling i bestyrelseslokalerne og i professorstillinger, mens ingen taler om de mange drenge, der i dag ikke får en uddannelse. Det er et svigt.« Ved at se forskelle i køn som udelukkende en socialkonstruktion mener han, at vi gør samfundet og os selv en bjørnetjeneste: »Drenge og piger udvikler sig forskelligt – piger bliver normalt tidligere modne, og især mange drenge kan ikke sidde stille og får en adhd-diagnose. Vi sætter børn i forskellig udvikling på samme klassetrin og forventer, at de skal kunne det samme.« Han er »fuldt ud enig i, at kvinder gennem historien har været dårligere stillet end mænd«, siger han og fortsætter: »Men er det rimeligt, at denne generations drenge skal betale for, hvad min generation og tidligere generationer har begået af uretfærdigheder?« Eske Willerslev er med på, at der sikkert er »nogen, der bliver sure«, men han er parat til at sætte ord på nogle grundlæggende antagelser om køn og kønsroller, der har været genstand for intens politisk polemik over de seneste årtier, men som han mener er indlysende. »De samfund, vi mennesker har levet i gennem årtusinder, har været præget af klassiske familiestrukturer,« mener Eske Willerslev.Fold sammenLæs mereFoto: Niels Ahlmann Olesen. »Der er naturligvis mange forskellige typer samfund og sædvaner og mange undtagelser til reglen og variationer,« siger han. »Men de samfund, vi mennesker har levet i gennem årtusinder, har været præget af klassiske familiestrukturer. Det vil sige, at mænd generelt har skaffet mad og er gået i krig. Og kvinder generelt har lavet mad og passet børn og taget sig af det hjemlige.« Et eksempel på en undtagelse er apachehøvdingen Victorios søster, Lozen. »Hun var en fantastisk kriger,« siger Eske Willerslev, men samtidig stod kvinder som flest for madlavningen og børnepasningen i apachesamfundet.« »Hvilke familiestrukturer og kønsroller, der er rigtige eller forkerte, det kan man så have forskellige holdninger til,« understreger han. »Personligt er jeg åben over for alverdens måder at organisere sig på i familier, og folk må finde ud af, hvad passer bedst til dem. Det er svært at bevise, om den klassiske familiestruktur er en social konstruktion eller biologisk funderet, det er der ikke et hardcore videnskabeligt bevis for, men kvinden har ammet, og manden har generelt været stærkere, så noget kunne tyde på, at der er en biologisk basis i det her.« Han ved, at det er politisk ukorrekt. Det er på kollisionskurs med tidens forsøg på at udviske, bagatellisere, bortforklare og relativisere det biologiske køn fra aktivisters, politikeres og i et vidt omfang samfundsinstitutioners side.  »Personligt tror jeg, at der er nogle klare biologiske forskelle, som også er manifesteret i den måde, hvorpå man traditionelt har organiseret sig,« siger han. »Det er jo ikke nogen hemmelighed, at mænd generelt er fysisk stærkere. Sådan er det bare. Derfor kan man sige, at det er naturligt nok, at mænd er gået på jagt og bliver sendt i krig. Og når barnet kommer ud, så er moren primær omsorgsperson den første tid, mens de får bryst.« Han mener, der er visse ting, der »bare er indiskutable«. »Der er nogle biologiske forhold, hvortil man bare må sige: Jamen, sådan er det.« I Eske Willerslevs talestrøm ligger der således en grad af trods over, at det, han siger, overhovedet er til diskussion: »Vi er først og fremmest mennesker. Og hvad betyder det? Det betyder, at vi er en blanding af både nogle biologiske kræfter, og så har vi ovenpå det noget kultur. Og sådan er det jo. Det er sådan, verden er.« »Jeg synes, at folk, der prøver at gøre mænd og kvinder til det samme, men bare er præget kulturelt og socialt i forskellige retninger, tilsidesætter den biologiske viden. Der er klare, genetiske forskelle på kønnene, kvinder har to x-kromosomer og mænd har et x og et y.« Han tilføjer: »Og vi ser altså heller ikke ens ud. Altså,I'm sorry, men gør vi bare ikke.« De to køn har tydeligt forskellige biologiske udtryk, og der er simpelthen forskellige evolutionære kræfter på spil, som har påvirket kønnene i forskellige retninger. At kønnene er forskellige, ses også i det »forstyrrede våbenkapløb«, som kvinder og mænd begiver sig ud på for at videreføre arten, mener Eske Willerslev. »Evolutionært er mennesket rettet imod at få så mange børn som muligt, som overlever. Hvis du er mand, så vil du have en evolutionær interesse i at sætte mange børn i verden. Altså prøve at få mange børn. Hvis du er kvinde, så har du en meget større investering i det enkelte barn, fordi du bærer på det i ni måneder,« siger Eske Willerslev. Han henviser til dyreriget, hvor de samme uens interesser optræder. »Gråænder blev brugt som eksempel på en supermonogam art, og så viser det sig, at når hunnen ligger på æg, så er hannen ude og finde andre hunner.« Dette er det biologiske instinkt, understreger han, over hvilket man kan lægge forskellige kulturnormer, der kontrollerer disse instinkter. »For eksempel mener vi i vores kultur, mig selv indbefattet, at det er forkert at forsøge at få børn med så mange partnere som muligt. Jeg taler altså ikke for, at man bare skal slippe sine biologiske instinkter løs,« siger han. »Vi gør alle en bjørnetjeneste, når man presser en ensretning igennem,« siger Eske Willerslev.Fold sammenLæs mereFoto: Thomas Lekfeldt. »Men ikke at anerkende at de eksisterer, gør jo ikke, at de forsvinder. Og det kan resultere i fejlagtige beslutninger, for eksempel på skoleområdet eller socialområdet, hvor vi ser langt flere hjemløse mænd end kvinder, eller sundhedsområdet, hvor mænd har en mere risikofyldt adfærd med ulykker, rygning og druk. Socialisering er vigtig for, at samfund kan fungere, men hvorfor ser vi helt bort fra biologien?« Willerslev mener, at vi må anerkende, at disse biologiske kræfter findes, og at vi har været undergivet forskellige evolutionære pres. Han siger, at det er »fuldstændig forkert« at ignorere disse forskelle. Og derfor er forventningen om, at de to køn skal være og kunne og gøre det samme, også forkert. »Vi gør alle en bjørnetjeneste, når man presser en ensretning igennem.« Han understreger, at biologien selvfølgelig giver plads til, at man kan udvikle sig forskelligt, der er ikke kun én vej: »Gennem historien er der for eksempel blevet eksperimenteret med relationen mellem kønnene. Og det har vi jo heldigvis frihed til at fortsætte med at gøre. Det er op til folk selv, om de vil bo i kollektiv, eller om de vil leve i kernefamilier.« Forskellen på de to køn ser han også på sit arbejde og understreger, at dette kun bygger på hans egen observation. »Mænd i forskningsverdenen er i min erfaring ofte mere risikovillige, de er mere 'high-risk high-gain', altså mere villige til at satse end kvinder. Kvinder, ser jeg til gengæld ofte, er mere pligtopfyldende i forskningen, de leverer til tiden, er mere ansvarsfulde.« Der er brug for begge dele i forskning, men Eske Willerslev ser en tydelig tendens til, at man forsøger at tvinge ligestilling i fordeling af for eksempel forskningsmidler igennem på bekostning af de yngre mandlige forskere. Mens han læste sin EMBA, udførte han en undersøgelse af de forhold, der betinger, hvem der får pengebevillinger på hans institut. Hans undersøgelse viste, at kønnet var afgørende blandt de yngre forskere, hvor det blandt de ældre var publikationer og citationer, dvs. mere klassiske videnskabelige kriterier. I kampen for at skabe ligestilling, efter en lang historie med undertrykkelse af kvinder, er man i nogle tilfælde kommet til at diskriminere mod mænd, siger han. Men det er der ingen, der taler om. »I forhold til værnepligten, så lød det fra nogle kvindesagsforkæmpere, at de ikke ville have kvindelig værnepligt. De vil have ligestilling, men kvinderne skal ikke være kanonføde. Manden skal være blød, være god ved børnene, opføre sig ordentligt og tale om sine følelser, men hvis russerne kommer, så er det manden, der forventes at steppe op.« Eske Willerslev taler hurtigt og er næsten for ivrig til sine egne sætninger. »Hos nogle organisationer, som plæderer for, at det hele skal ligestilles, er mænd og kvinder alligevel ikke mere ens, end det er manden, der skal ofre sig i væbnet konflikt. Og der ligger stadigvæk en forventning fra mange om, at manden skal opfylde de klassiske idealer, du skal kunne forsørge, og du skal også kunne slås, hvis der kommer nogen i toget og vil stjæle din kærestes taske.« Det er her, mange mænd ifølge Willerslev farer vild i kravene.  »Det er jo det, der gør, at det er gået hen og blevet relativt komplekst at være mand. Du skal kunne jonglere ekstremt mange egenskaber, også nogle, som til dels er modstridende,« siger han. »Og mange mænd magter ikke den kompleksitet i manderollen. Jeg tror, det er en medvirkende faktor til, at mænd har det svært. Og jeg tror også, at det er en del af, at drengene for eksempel klarer sig så dårligt i skolen, og at der er langt flere hjemløse mænd end kvinder.« Måske gør samfundet ovenikøbet vold på mandens natur: »De her klassiske mandlige idealer, mandlig adfærd i klassisk forstand – hvad hvis vi, selvom vi ikke har noget klart bevis, siger, at noget af det kunne være biologisk? At det faktisk kunne være noget, der ligger i os?« Det er en tanke, Eske Willerslev er »meget åben over for«, siger han. »Hvis det er tilfældet, så ligger sådan noget som en almindelig dansk skolegang jo meget langt fra de her biologiske kræfter. Og så synes jeg måske ikke, det er så underligt, hvis en stor gruppe af drenge falder igennem.« Mange ville her indvende, at mænds mistrivsel bunder i, at de skal blive bedre til at forstå sig selv og sætte ord på deres følelser? »At vi skal være bedre til følelser?« udbryder Eske Willerslev og svarer selv: »Nej, det tror jeg ikke. Det er ikke sådan, mænd opererer. Mænd udtrykker og løser ikke deres problemer på samme måde som kvinder. Den slags kommer fra kvinder, der taler til mænd, som om de talte til kvinder,« siger han. »Det er udtryk for, en manglende forståelse for, hvad en mand er,« siger han. ",
        "metadata": {
            "source": "https://www.berlingske.dk/debatinterview/eske-willerslev-vi-har-svigtet-og-sygeliggjort-manden",
            "image_url": "https://berlingske.bmcdn.dk/media/cache/resolve/image_x_large/image/186/1868630/24852632-professor-eske-willerslev-grafik-kristian-stauni.png",
            "publication_time": "Søndag d. 22. december 2024, kl. 13.03",
            "author": "Anne Sofie Allarp",
            "related_links": [],
            "attachments": []
        }
    }
}