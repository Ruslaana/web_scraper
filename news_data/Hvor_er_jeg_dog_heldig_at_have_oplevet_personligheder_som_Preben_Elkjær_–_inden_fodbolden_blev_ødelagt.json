{
    "version": "1.0",
    "document": {
        "id": "https://www_berlingske_dk/kommentatorer/hvor-er-jeg-dog-heldig-at-have-oplevet-personligheder-som-preben",
        "title": "Hvor er jeg dog heldig at have oplevet personligheder som Preben Elkjær – inden fodbolden blev ødelagt",
        "content": "Jeg havde længe tænkt over at skrive om forandringen af fodboldspilleren som fænomen. Historien om en britisk fodboldspiller, Manchester Citys Phil Foden, der kom i klemme for at have tweetet noget, og siden undskyldte sig med, at det var hans pressehold (!), der havde tweetet på hans vegne. Eller Özil, den store midtbaneprofil, der efter at have udtalt sig kritisk om Kinas koncentrationslejragtige behandling af uighurerer og det folkemord, der er på vej, ikke længere blev set på holdet. Arsenal udelukkede ham, og han måtte skifte til tyrkisk fodbold. Denne afretning af nutidens gladiatorer. Jeg er vokset op med Preben Elkjær og Frank Arnesen. Man kunne godt være fodboldspiller, og samtidig begavet, fræk og morsom. En levendegørelse af de største sider af det store spil. »Hvis du ikke har forstået, at fodbold er en kontaktsport, så skal du nok hellere fise hjem og spille ludo,« som Elkjær bemærkede. Eller den her stikpille til Sepp Piontek: »Sepp har skiftet mig ud nogle få gange. Men han skal også have lov at begå fejl en gang imellem.« På spørgsmålet om, hvordan det føles at have spillet en dårlig kamp: »Hvor fanden skulle jeg vide det fra?« »Den gale mand fra Lokeren,« der siden scorede et mål med en strømpefod for Verona og skaffede holdet mesterskabet i Italien – et chok på linje med Leicesters mesterskab i England. Aldrig set før eller siden. At han i øvrigt alle årene røg som en skorsten fuldendte billedet af en helt unik personlighed, ingen skulle fortælle, hvad skulle gøre eller mene. Som en berømt graffiti engang sagde: »Hvad gør vi, hvis Jesus kommer tilbage? – sætter Elkjær ud på fløjen.« Det kan godt være, jeg bare er heldig at have oplevet disse personligheder, mens jeg voksede op i en eneståede tid. Før politisk korrekthed, ensretning, penge og interesser blev så enorme, at de få fodboldspillere, der sætter sig på tværs, bliver kvast. Rigtige mennesker – personligheder. Det havde jeg gået og tænkt over nogen tid, og så i denne uge komforslaget om en europæisk superliga– Super League – på bordet. 12 europæiske storklubber – herunder »mit« hold, Tottenham Hotspur – ville danne en lukket liga, hvor kun de og otte hold til skulle deltage. Ingen kunne rykke ned. Kurserne på aktierne steg, og pengemændene fik dollarstegn i øjnene. Jeg blev simpelthen chokeret. Når man flere gange har stået til sine børns træning eller kampe, har boet i en lille by med et lokalt fodboldhold, analyseret og kloget sig, tilbedt helte og set spillet som en unik fortælling om alting, og har fulgt fodbold gennem 45 år – så er det helt ubegribeligt, at det, der skulle være de ypperste repræsentanter for fodbold, som metier kunne drømme om netop det: At monopolisere og foruddiskontere »magten«. Dræbe drømmen om, at det lille hold kan slå de store på en god dag. Tage mesterskabet. Som vi så det med Leicester. Og Verona. Gøre fodbolden til en forudsigelig risikofri pengegalop, med smukke afrettede fønkæmmede spillere og mondæne kulisser, helt uden indhold. Kastrerede hanhunde med barberede ben og tatoveringer på, anbefalet af en medierådgiver, for dog at lade lidt som om… Der er nogen, der påstår, det er udtryk for kapitalisme. Jeg påstår, at det er udtryk for monopolisering og fantasiløshed – som de østeuropæiske ligaer i sin tid, hvor det var politisk besluttet, hvilket hold der skulle vinde mesterskabet. En parodi på frihed og kappestrid. En ødelæggelse af spillet. Det er tid at tage spillet tilbage. Etablere en nærhed og en virkelighed – en kulturtilknytning. Disse klubber har alle en stolt historie. Et udspring. En kultur. Den skal ikke smadres i en misforstået pengejagt inspireret af globaliseringen.  På den måde kommer fodbolden også til at illustrere en række samfundsforhold, vi på lidt længere sigt er nødt til at ændre for at videreudvikle vores demokrati. Nærhed, virkelighed, tilknytning, identitet. I stedet for fjernhed, kunstighed, afkobling, multikultur. Skal det lykkes, er der også nødt til at ske et opgør med den korruption og magtkoncentration, der i gælder i international fodbold. VM i Qatar er en skandale. Og de vedblivende korruptionshistorier, der blandt andet har ramt Sepp Blatter, Franz Beckenbauer og Michel Platini. Den tagselvbordsmentalitet har skabt grobunden for tankesættet om fodbold som en simpel forretning med koncentration af penge og magt. Vi har at gøre med et dybere liggende problem – nemlig at den politisk deltagende borger er blevet en meget lille minoritet. Vi passer alle vores, og de samfundsstrukturer, vi har været vant til, tages som selvfølgeligheder. Det var vist Aristoteles, der bemærkede, at hans definition af en idiot var et menneske, der ikke beskæftigede sig med det offentlige liv. Vi har afkoblet vores liv fra det politiske og de politiske partier. Overladt magten til de få, der i et selvsupplerende system selv vælger, hvem der skal stilles op. Som en slags Super League, bare midt i vores demokrati. Demokratiet står og falder med, at der tages et opgør med netop det. Søren Pind er fhv. folketingsmedlem for Venstre, fhv. minister og bestyrelsesformand",
        "metadata": {
            "source": "https://www.berlingske.dk/kommentatorer/hvor-er-jeg-dog-heldig-at-have-oplevet-personligheder-som-preben",
            "image_url": "https://berlingske.bmcdn.dk/media/cache/resolve/image_x_large/image/141/1414343/23726389-citat.jpg",
            "publication_time": "Lørdag d. 24. april 2021, kl. 07.02",
            "author": "Søren Pind",
            "related_links": [],
            "attachments": []
        }
    }
}