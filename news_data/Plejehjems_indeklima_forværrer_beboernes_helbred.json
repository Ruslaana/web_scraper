{
    "version": "1.0",
    "document": {
        "id": "https://www_berlingske_dk/videnskab/plejehjems-indeklima-forvaerrer-beboernes-helbred",
        "title": "Plejehjems indeklima forværrer beboernes helbred",
        "content": "Indeklimaet på landets plejehjem kan have stor betydning for beboernes helbred. En ny undersøgelse har tjekket koncentration af forskellige luftforenende stoffer på plejehjem, og det viste sig, at selv lave niveauer af luftforenende stoffer var forbundet med lungeproblemer hos plejehjemsbeboerne,skriver Videnskab.dk. »De fleste plejehjem har fokus på at sørge for, at beboerne har det varmt og får nok at spise og drikke. Men vi mener, at det kan være et overset problem, at plejehjemmene ikke har fokus på også at sørge for en god luftkvalitet for de ældre,« siger professor Torben Sigsgaard fra Institut for Folkesundhed på Aarhus Universitet. Han er en af forskerne bag den nye undersøgelse, som netop er publiceret i det videnskabelige tidsskrift European Respiratory Journal. Læs også hos Videnskab.dk:Luften i dit hjem kan renses for forurening Ifølge Torben Sigsgaard kan netop plejehjemsbeboere være særligt følsomme over for dårlig luftkvalitet i hjemmet. De koncentrationer af luftforurenende stoffer, som forskerne målte på plejehjemmene, overskred ikke gældende regler, men alligevel kunne forskerne se en klar sammenhæng mellem mængden af stofferne i plejehjemmets indeklima og beboernes lungefunktion. »Ældre mennesker er mere sårbare over for luftforurenende stoffer end os andre. Dels fordi de ikke har de samme forsvarsmekanismer, som da de var unge, og dels fordi mange plejehjemsbeboere opholder sig indenfor hele dagen,« forklarer Torben Sigsgaard. I undersøgelsen så de luftforurenende stoffer ud til at kunne forstyrre lungefunktionen og give de ældre besvær med vejrtrækningen. Læs også hos Videnskab.dk:Stearinlys fylder hjemmet med nanopartikler På Københavns Universitet mener professor og institutleder Steffen Loft, at landets plejehjem bør være opmærksomme på konsekvenserne af dårligt indeklima. »Ældre mennesker er mere påvirkelige af dårlig luftkvalitet end andre, og samtidig er det ofte de ældre, der er ramt af dårlig luftkvalitet. Det er ikke kun deres luftveje, som er truet – vi ved fra tidligere forskning, at indendørs partikelforurening også kan påvirke hjerte-karsystemet,« siger professor Steffen Loft, som er leder af Institut for Folkesundhedsvidenskab på Københavns Universitet. Han har ikke været en del af den nye undersøgelse men forsker inden for samme område. I den nye undersøgelse har forskerne målt koncentrationer af indendørs luftforurenende stoffer på seks plejehjem fra Midtjylland. De samme målinger blev også foretaget på 44 andre plejehjem fra udlandet, og dermed deltog i alt 600 beboere over 65 år (82 år i gennemsnit) i undersøgelsen. Alle plejehjemsbeboerne gennemgik en helbredsmæssig spørgeskemaundersøgelse og et antal tests - blandt andet af deres lungefunktion. Læs også hos Videnskab.dk:Masseeksperiment: Skolers indeklima har det skidt Resultaterne viste blandt andet at: Udsættelse for de luftforurenende stoffer kvælstoftveilte (NO2) og PM10 (betegnelse for partikler mindre end 0.01 millimeter) var tydeligt forbundet med åndenød og hoste.Udsættelse for høje niveauer af PM0,1 (betegnelse for partikler mindre end 0,0001 millimeter)  var forbundet med, at beboerne havde haft pibende, hvæsende vejrtrækning gennem det seneste årHøje koncentrationer af stoffet formaldehyd var forbundet med kronisk obstruktiv lungesygdom (KOL).Stoffernes effekt på helbredet var mest udtalt i hjem med dårlig ventilation og hos beboere, der var over 80 år gamle. Torben Sigsgaard forklarer, at de luftforurenende stoffer, som er fundet på plejehjemmene, kan stamme fra mange forskellige slags kilder, heriblandt varmeapparater, byggematerialer, møbler, rengøringsmidler, desinfektionsmidler og kølesystemer. »Vi kan ikke sige noget præcist om, hvor partiklerne stammer fra. Men vi ved for eksempel at PM01, som er de meget små partikler, typisk kommer fra stearinlys, rygning, madlavning eller fra trafikken udenfor,« fortæller Torben Sigsgaard. Læs også hos Videnskab.dk:Røg fra brændeovne er 'farligere end antaget' Torben Sigsgaard mener, at plejehjem bør gøre mere for at forhindre indendørs luftforurening ved at begrænse kilderne til forureningen og ved at forbedre ventilationen i bygningerne. Den vurdering er professor Steffen Loft enig i. »Som et første skridt kan man lufte ud i bygningen, men ved udluftning kan der også komme forurenende stoffer med ind fra trafikken udenfor. Derfor er det ikke sikkert, at luftkvaliteten bliver bedre af at lufte ud – i hvert fald ikke, hvis man bor tæt på en trafikeret vej. En anden mulighed er at få et ventilationssystem, som renser luften. Det kunne helt klart være værd at overveje på plejehjem,« siger Steffen Loft. Torben Sigsgaard understreger, at ingen af plejehjemmene i undersøgelsen har overtrådt gældende retningslinjer for, hvor højt et niveau af de forurenende stoffer der må være indendørs. »De lå alle sammen langt under grænseværdien, og der var som sådan ikke noget i plejehjemmenes indeklima, som gav anledning til spekulationer, før vi kunne se, at der alligevel var en sammenhæng mellem de stoffer, vi målte i luften, og de ældres helbred,« siger Torben Sigsgaard. Læs mere om resultaterne af undersøgelsen iresten af artiklen på Videnskab.dk.",
        "metadata": {
            "source": "https://www.berlingske.dk/videnskab/plejehjems-indeklima-forvaerrer-beboernes-helbred",
            "image_url": "https://berlingske.bmcdn.dk/media/cache/resolve/image_x_large/image/28/289920/8410018-plejehjem.jpg",
            "publication_time": "Torsdag d. 12. marts 2015, kl. 18.36",
            "author": null,
            "related_links": [],
            "attachments": []
        }
    }
}