{
    "version": "1.0",
    "document": {
        "id": "https://www_berlingske_dk/oekonomi/eu-forbereder-sig-paa-budgetkonflikt-med-frankrig",
        "title": "EU forbereder sig på budgetkonflikt med Frankrig",
        "content": "EU gearer sig i øjeblikket op til en af de største konfrontationer i EU-regi hidtil, over Frankrigs budget for 2015. Budgettet vil sende Frankrig et godt stykke udover den tilladte grænse for underskud på statsbudgettet på 3 procent. Det skriver Wall Street Journal. Ifølge flere kilder tæt på beslutningstagerne i EU, forbereder unionen sig på at forkaste Frankrigs budget for 2015, hvilket vil teste Bruxelles nye beføjelser, der blev implementeret for at forebygge en ny gældskrise i eurozonen. Frankrigs finansminister Michel Sapin udtalte sidste måned, at hans land ville køre med et budgetunderskud på 4,3 pct. af bnp i 2015, hvilket er 1,3 pct. højere end den tilladte EU-grænse på 3 pct. og højere end hvad landet tidligere havde lovet EU. Dermed er der lagt op til, at EU vil sende Frankrigs budget tilbage til Paris for at undergå ændringer, der skal bringe underskuddet tilbage under kontrol. Frankrigs regering har dog udtalt, at den ikke vil foretage yderligere nedskæringer. Frankrig kan få følgeskab af Italien i en budgetkonflikt med EU, da Italienske topfolk også har meddelt, at landet ikke rammer sine budgetmål. Italien har dog længere line end Frankrig, da landets tidligere budgetter har haft lavere underskud end Frankrigs.",
        "metadata": {
            "source": "https://www.berlingske.dk/oekonomi/eu-forbereder-sig-paa-budgetkonflikt-med-frankrig",
            "image_url": "https://berlingske.bmcdn.dk/media/cache/resolve/image_x_large/image/28/282786/7737630-belgium-eu-summit.jpg",
            "publication_time": "Mandag d. 06. oktober 2014, kl. 07.58",
            "author": null,
            "related_links": [],
            "attachments": []
        }
    }
}