{
    "version": "1.0",
    "document": {
        "id": "https://www_berlingske_dk/kultur/regeringen-boer-handle-mener-aaja-chemnitz-efter-dr-satire-en-form-for",
        "title": "Regeringen bør handle, mener Aaja Chemnitz efter DR-satire: »En form for blackfacing«",
        "content": "Aaja Chemnitz (IA) forstår godt behovet for at kritisere DRs håndtering af dokumentaren »Grønlands hvide guld«. Det grønlandske folketingsmedlem mener også, at satire, der sparker opad, skal tåles. Alligevel retter hun kraftig kritik mod DRs populære satireprogram »Tæt på sandheden«. Det gør hun efter et indslag i lørdagens udgave, som ifølge hende er både grænseoverskridende og krænkende. »Det er statsstøttet public service-tv, som til et bredt publikum portrætterer grønlænderne på en negativ måde. Rigtig mange grønlænderes oplevelse er, at der bliver set ned på dem,« siger hun. »Det bidrager skadeligt til debatten mellem Grønland og Danmark midt i en grønlandsk valgkamp. Det er tonedøvt, synes jeg.« At »Tæt på sandheden« nu er blevetpolitianmeldt for racisme, har hun ikke nogen kommentar til. I udsendelsen, som er blevet genstand formassiv kritik på sociale medier, indleder Jonatan Spang med ordene: »Hvis jeg kender min arbejdsplads ret, så har hele huset lært en masse af det her forløb,« siger han med henvisning til dokumentaren »Grønlands hvide guld«, der efter intens debatblev afpublicereti sidste uge. Herefter følger så et indslag om en fiktiv dokumentar om Danmarks fortjeneste på salg af isen Kæmpe Eskimo. En »forsker« i rød anorak og med påmalet inuittatoveringer på hagen laver en grotesk udregning, som en »økonom« ihærdigt forsøger at gendrive. I parodien flygter »forskeren« fra »økonomen« og holder fast i sit groteske regnestykke, imens hun kalder solbærmarmeladen i isen for »inuitblod«. »Forskeren« i den fiktive dokumentar har inuittatoveringer i ansigtet.Fold sammenLæs mereFoto: Jacob Jorp/DR. Aaja Chemnitz fremhæver specifikt inuittatoveringerne og en scene, hvor »forskeren« græder over en is, som problematiske. »Det, at man tegner inuittatoveringer, er en form for blackfacing, som man ikke ville acceptere andre steder,« siger hun. »Det er ikke særlig fordrende for debatten.« På Facebook er DR2 blevet ramt af en tsunami af grønlandsk vrede. »Racisme af værste skuffe«, »ulækkert« og »virkeligt kolonialistisk«, lyder nogle af de mange vrede kommentarer,der er tikket ind siden i lørdags. Tirsdag skriver TV 2 Kosmopol, at flere harmeldt DR til politietfor at overtræde racismeparagraffen. Naaja Nathanielsen (IA), der er minister for en række ressortområder i det grønlandske selvstyre, beskylderpå FacebookDR for at sparke nedad. Også Aaja Chemnitz har skrevet et opslag på Facebook, hvori hun kalder satireindslaget for »splittende og grænseoverskridende«. »Hvor lavt kan man synke?« spørger den grønlandske politiker.  Aaja Chemnitz, du skriver selvpå Facebook, at vi skal tåle satiren. Hvorfor ikke tåle det her indslag? »Satiren bruges primært til at revse magthaverne. Så er der nogle ting, man skal tåle, men det er primært magthavere – politikere som jeg selv. Den del har jeg ikke noget imod. Men når det er over for en minoritet i rigsfællesskabet, så synes jeg, det er et problem.« Selv mener DR,at det er »meget tydeligt«, at indslaget har til hensigt at gøre grin med DR og DRs ageren de seneste uger. »Det har aldrig været meningen at gøre grin med Grønland eller det grønlandske folk,« lød det fra programchef Anne Garlichs i et skriftligt svar til Berlingske mandag. »Vi håber, de (grønlændere, som føler sig fortørnede,red.) vil se indslaget i det perspektiv, der er hele formålet med denne udgave af »Tæt på sandheden«, nemlig at lave satire over DRs måde at håndtere sagen om dokumentaren »Grønlands hvide guld« på, som har fyldt rigtig meget i medierne de seneste par uger.« Men indslaget bliver opfattet meget forskelligt i Grønland og i Danmark, mener Aaja Chemnitz. »Det vidner om den oversættelsesopgave, som jeg er optaget af, og som jeg mener, at DR i højere grad også bør være mere bevidst om,« siger hun. »Jeg kan godt se det fra et dansk perspektiv, at man forsøger at revse DR selv. Men det er ikke udelukkende sådan, det vil blive opfattet med grønlandske briller. Rigtig mange har opfattet det her negativt.« På Facebook skriver Aaja Chemnitz, at regeringen »bør handle efter de sidste ugers rod med DR«. Hun har på vegne af Grønlandsudvalget sendt spørgsmål til kulturminister Jakob Engel-Schmidt (M), som hun beder forholde sig til satireindslaget. »Mener ministeren, at det er fordrende for samarbejdet mellem Grønland og Danmark, når et public-servicemedie med statslig støtte producerer krænkende indhold, der puster til fordomme, som vi fra politisk side forsøger at bekæmpe?« spørger Aaja Chemnitz. Hvad mener du konkret, at regeringen bør gøre i denne sag? »Jeg mener, at denhandlingsplan mod racisme, regeringen netop har fremlagt, ikke bare er et spørgsmål om en statslig enhed eller noget tolkning. Det handler i høj grad også om, at den offentlige debat skal bidrage til et mere nuanceret syn på hinanden, for eksempel når vi skal forhandle en public service-aftale i forhold til DR. Så synes jeg selvfølgelig, der er nogle hensyn, der skal tages mellem landene,« siger Aaja Chemnitz. »Vi skal ikke politisk sætte rammerne for præcist. Men der er brug for nogle positive fortællinger for at udligne de mange negative fortællinger, som er i det danske mediebillede om Grønland.« Indslaget bidrager »skadeligt« til debatten mellem Grønland og Danmark, mener Aaja Chemnitz.Fold sammenLæs mereFoto: Thomas Lekfeldt (arkiv). Kulturminister Jakob Engel-Schmidtsiger tirsdag til Berlingske, at han aldrig har blandet sig i, om DR skal fjerne indhold. »Det ville være et vildt brud på armslængden til frie medier, hvis en kulturminister på den måde dikterede indholdet,« lyder det i et skriftligt svar fra kulturministeren, somtidligere er blevet kritiseretfor netop at overskride armslængdeprincippet i sin kritik af dokumentaren. »Jeg vil dog gerne gøre det klart, at der ikke er meget at smile over i DRs håndtering af hele det her forløb.« Til gengæld har Jakob Engel-Schmidt noteret sig, at »der også er grønlandske komikere, der netop nu gør tykt grin med DR«. »Det er der i den grad grundlag for. Der skal være plads til satiren, uden at jeg som kulturminister skal være overdommer.« Aaja Chemnitz, skal kulturministeren ikke overholde armslængdeprincippet? »Men han har alligevel forholdt sig til DRs dokumentar. Han siger jo sådan set også, at man ikke har været imponeret af DRs håndtering af denne her situation. Jeg ser det, som om man har en ret klar holdning til, at det ikke er imponerende, hvad DR samlet set har gang i.« Mener du, han bør gribe ind i den her sag? »Nej. Jeg mener, jeg har sagt, hvad jeg skulle sige om den sag.« Hvilken indvirkning tror du, at satireindslaget og debatten om det kommer til at have på valgkampen i Grønland? »Jeg tror, at det samlede billede af danske mediers portrættering af Grønland nok vil have en eller anden form for indflydelse. Jeg har ikke så meget at sige til det.«",
        "metadata": {
            "source": "https://www.berlingske.dk/kultur/regeringen-boer-handle-mener-aaja-chemnitz-efter-dr-satire-en-form-for",
            "image_url": null,
            "publication_time": "Onsdag d. 26. februar 2025, kl. 09.47",
            "author": "Anne Baungaard",
            "related_links": [],
            "attachments": []
        }
    }
}