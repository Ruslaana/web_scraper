{
    "version": "1.0",
    "document": {
        "id": "https://www_berlingske_dk/kultur/to-doede-maend-markerer-en-ny-tid-nu-er-spoergsmaalet-om-rich-lives-matter",
        "title": "To døde mænd markerer en ny tid. Nu er spørgsmålet, om »Rich Lives Matter«",
        "content": "Kære læser, Med mindre du har haft permanent ophold i en jordhule den seneste tid, har du hørt om det iskolde mord på Manhattan. Her blev Brian Thompson, CEO for USAs største udbyder af sundhedsforsikringer, skudt på klos hold, da han ankom til en konference. Efterspillet er spektakulært: Den formodede morder, 26-årige Luigi Manione, er blevet heltekåret af dele af internettet, hvor det overlagte drab påbizar vis har startet en massebevægelse. Det er pludselig legitimt at håne mordofferet og hylde gerningsmanden. Et kollektiv af vrede amerikanere, primært fra venstrefløjen, mener, at mordet rummer sin egen retfærdighed. De opfatter Brian Thompsons død som hævn på vegne af de amerikanere, der er endt i et endeløst helbredsmæssigt og økonomisk morads, fordi deres sundhedsforsikringer har svigtet dem. Taylor Lorenz, der er tidligere journalist på de hæderkronede medier The New York Times og The Washington Post, har endda udtrykt, at hun følte »glæde« over drabet.  Skuddrabet og det normskred, det symboliserer – der selvsagt rummer uoverskuelige konsekvenser for civilsamfundet – er gået verden rundt. Men i USA, som jeg netop er hjemvendt fra,har en drabssag fra den modsatte ende af Manhattanfået næsten samme mængde opmærksomhed. Den handler om Daniel Penny, en 26-årig tidligere marinesoldat, der sidste år greb ind, da en psykisk syg, narkopåvirket hjemløs gik amok i New Yorks subway. Den 30-årige Jordan Neely opførte sig så aggressivt og truende, at selv de hærdede subwaypassagerer i The Big Apple blev skræmt fra vid og sans. Daniel Penny brugte sin træning fra det amerikanske militær –han har blandt andet det grønne bælte i martial arts – til at pacificere den uregerlige mand, der efterfølgende afgik ved døden. Dødsfaldet var aldrig intenderet, og adskillige medpassagerer hyldede Daniel Pennys indgriben i togvognen. Alligevel valgte New Yorks berygtede chefanklager Alvin Bragg at tiltale ham for mord. I denne uge blevDaniel Penny frifundet. Her var det opsigtsvækkende, at reaktionen fra det progressive USA i store træk udeblev. Selv om Black Lives Matter havde taget opstilling uden for retten og kaldte dommen racistisk og et udtryk for »hvidt overherredømme«, begrænsede vreden sig til spredte ytringer på sociale medier. Langt flere har udvist sympati for Daniel Perry oghyldet hans gerning. Det er der flere forklaringer på. Den ene er den åbenlyse, at sagen mod Daniel Penny har tvunget de nuancer frem, der så ofte mangler i den amerikanske debat. Det er svært at se sig sur på en mand, der forsøger at hjælpe i en situation, der aldrig burde være opstået. Den nu afdøde Jordan Neely havde været anholdt42 gange, men hverken anklagemyndighed eller det psykiatriske system havde sørget for at få ham væk fra gaden. Mønsterborgeren Daniel Penny havde omvendt tjent sit land i militæret, var gået i gang med en universitetsuddannelse og havde aldrig været på kant med loven. Nu havnede han ved et tilfælde i en voldsom situation, der alt for ofte opstår i New York, men hvor de fleste vælger ikke at handle – og skulle han så dømmes for drab for at gøre noget? Det blev af de fleste opfattet som det, det var: En absurditet. De to sager siger hver især meget om tiden. Tilsammen viser de konturerne af en ny amerikansk tidsånd. Daniel Penny repræsenterer for det første detold schoolmaskulitetsideal, der har fået et markant comeback. Han var mandemanden, der greb ind, da kvinder og børn blev truet en tilfældig dag i subwayen. Men reaktionerne på Daniel Pennys frifindelse illustrerer også det, som den indflydelsesrige konservative podcastvært Megyn Kelly efterfølgende konstaterede »Black Lives Matter-æraen er officielt forbi«.  Den engang så magtfulde organisation, der blev katapulteret frem efter drabet påGeorge Floyd, er nu en skygge af sig selv. Et andet USA er ved at vokse frem af askerne fra fra den døende woke-bølge. Her er race ikke den dominerende kulturelle markør på venstrefløjen.  I stedet er klassesamfundet retur, og i klassesamfundets prisme ses den magtfulde forsikringsboss Brian Thompson som et retfærdigt offer, når han skydes ned på Manhattan. Også selv om han er landmandssøn fra Iowa. Det er ikke længere den hjemløse, sorte mand, der får den progressive vredestsunami til at rejse sig. Det er ikke længere et spørgsmål om »Black Lives Matter«. Nu diskuterer USA om »Rich Lives Matter«. Fik du læst: Berlingske har naturligvis dækket drabet på Brian Thompson. LæsPoul Høis artikelom det sundhedssystem og den frygt, der har fået vreden til at eksplodere – ogJosefine Harboe og Lisa Bilgravs  historieom, hvorfor mordere pludselig bliver idoler. Intet er så skønt som en tur i biografen i den mørke tid. Tag en pause fra hjørnesofaen og se en hel film uden at secondscreene på telefonen. Gå ind og se Vatikan-dramaet »Konklave«, som er nomineret til seks Golden Globes og som vores anmelder Thomas Brunstrøm er ellevild med. Eller se »Gladiator 2«, mens den stadig går i biffen. For en sjælden gangs skyld er toeren næsten lige så god som etteren. Og så har Berlingskes kloge og altid velskrivende arkitekturredaktør Holger Dahl været i Dragør, hvor årets DR-julekalender Tidsrejsen 2 foregår. Her forklarer han, hvorfor vejret bare er bedre på de kanter. Læs medher- og sevideoen. ",
        "metadata": {
            "source": "https://www.berlingske.dk/kultur/to-doede-maend-markerer-en-ny-tid-nu-er-spoergsmaalet-om-rich-lives-matter",
            "image_url": null,
            "publication_time": "Fredag d. 13. december 2024, kl. 08.17",
            "author": "Birgitte Borup",
            "related_links": [],
            "attachments": []
        }
    }
}