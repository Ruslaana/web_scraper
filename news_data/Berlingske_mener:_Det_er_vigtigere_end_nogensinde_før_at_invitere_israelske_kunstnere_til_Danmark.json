{
    "version": "1.0",
    "document": {
        "id": "https://www_berlingske_dk/ledere/berlingske-mener-det-er-vigtigere-end-nogensinde-foer-at-invitere-israelske",
        "title": "Berlingske mener: Det er vigtigere end nogensinde før at invitere israelske kunstnere til Danmark",
        "content": "Krigen mellem Israel og Hamas, det frygtelige terrorangreb 7. oktober og den frygtelige humanitære situation i Gaza vækker helt naturligt store følelser hos de fleste mennesker. Fordi vi er mennesker, som forstår menneskelig lidelse. Derfor er krigen ikke noget, der kun angår det politiske niveau. Kunstnere og kulturfolk har også en vigtig rolle at spille, fordi det netop er i kunsten, at vi kan få en dybere forståelse for fortvivlelsen, magtesløsheden og de komplekse følelser. Gennem kunsten kan man opnå dialog mellem mennesker med forskellige udgangspunkter og holdninger – en dialog, som er helt anderledes end den politiske dialog. Men det er naturligvis en forudsætning, at kunstnere og kulturfolk forstår deres egen rolle og bekender sig til altafgørende principper om ytringsfrihed, åbenhed og frisind. En sådan forståelse har teaterfestivalen CPH Stage fuldstændig manglet isagen om den anerkendte israelske instruktør Roy Horovitz, som først blev inviteret, derefter fik en e-mail om, at han alligevel ikke var velkommen, hvorefter han til sidst blev inviteret igen. Først lød det fra CPH Stages bestyrelse, at beslutningen om at inddrage invitationen var taget af hensyn til sikkerheden. Det virkede dog som en noget søgt forklaring, eftersom hverken politiet eller Politiets Efterretningstjeneste (PET) var blevet spurgt til råds. Selv hvis man forestiller sig, at politiet og PET havde vurderet situationen og delt bekymringen, ville det stadig være en meget alvorlig og sandsynligvis også forkert beslutning at tage: At en israelsk kunstner, som ikke er skyldig i noget som helst andet end at være israeler, ikke er velkommen i Danmark. Det bør under alle omstændigheder ikke være en beslutning, som en teaterfestival skal tage på egen hånd. Teaterfestivaler skal ikke drive udenrigspolitik – slet ikke på skatteborgernes regning. Der var desuden flere mystiske omstændigheder ved beslutningen. Ifølge bestyrelsesformand og tidligere Venstre-borgmester i København Pia Allerslev skyldtes en del af bekymringen, at Horovitz ved en tidligere lejlighed var blevet overfaldet under en teaterfestival i Pristina.Men instruktøren selv kan på ingen måde genkende denne beskrivelse. Han fortæller, at episoden handlede om en paneldebat, som to debattører boykottede på grund af hans nationalitet. Det var ifølge instruktøren »ubehageligt«, men det var ikke en farlig situation for ham. Man må virkelig også undre sig over, at en del af bestyrelsens beslutning om at smække døren i for Roy Horovitz handlede om, at de samme mennesker, som deltog i festivalen i Pristina, også er på CPH Stages invitationsliste. Det vil altså sige, at man hellere vil invitere skurkene end ofret? Endelig meddelte Pia Allerslev, at det var en enig bestyrelse, der stod bag beslutningen. Men det viste sig at være en sandhed med modifikationer, for bestyrelsesmedlemmet Mette Marcus var ikke enig i beslutningen og har på baggrund af forløbet besluttet at forlade bestyrelsen. Hele sagen førte efter Berlingskes historie torsdag til hård og særdeles velfortjent kritik fra flere kanter, hvilket så fik festivalens bestyrelse til pludselig at vende på en tallerken fredag morgen ogundskylde for manglende »is i maven«. Men CPH Stage har manglet meget mere end is i maven. Sagen vidner om en total mangel på respekt for ytringsfriheden og for det enkelte menneskes ret til ikke at blive forskelsbehandlet på baggrund af nationalitet. AMALIE LYHNE ",
        "metadata": {
            "source": "https://www.berlingske.dk/ledere/berlingske-mener-det-er-vigtigere-end-nogensinde-foer-at-invitere-israelske",
            "image_url": "https://berlingske.bmcdn.dk/media/cache/resolve/image_x_large_vertical/image/177/1777787/24665828-mit-kbenhavn-pia-allerslev-i-rdhushaven.jpg",
            "publication_time": "Fredag d. 22. marts 2024, kl. 15.28",
            "author": null,
            "related_links": [],
            "attachments": []
        }
    }
}