{
    "version": "1.0",
    "document": {
        "id": "https://www_berlingske_dk/navne/the-beatles-udgiver-revolver",
        "title": "The Beatles udgiver \"Revolver\"",
        "content": "The Beatles havde besluttet at opgive turnélivet og koncentrere sig om studieindspilningerne, da bandet 5. august 1966 udsendte albummet »Revolver«, der af mange regnes for gruppens mest helstøbte, og sammen med »Rubber Soul« fra året før og »Sgt. Pepper« fra 1967 udgør kulminationen på Beatles’ idérigdom og musikalske udvikling. Kombinationen af musik, tekst og teknologiske landvindinger i Abbey Road-studierne blev en ledestjerne for hele rock-industrien de efterfølgende år. Selv den danske forfatter Klaus Rifbjerg måtte bøje sig. I en radio-anmeldelse af »Revolver« betegnede han nummeret »Elanor Rigby« som nærmest en lille roman. Albummet skilte sig ud med sit omslag af Klaus Voorman – det blev i 2007 udsendt som frimærke, og for første gang fik George Harrison lov at levere indledningsnummeret, »Taxman«, der er en satire over Storbritanniens høje indkomstskatter. Andre perler på »Revolver« er »Here, There and Everywhere«, »Yellow Submarine«, »For No One« og den syrede »Tomorrow Never Knows«.lw",
        "metadata": {
            "source": "https://www.berlingske.dk/navne/the-beatles-udgiver-revolver",
            "image_url": "https://berlingske.bmcdn.dk/media/cache/resolve/image_x_large/image/22/227449/14250431-pix.jpg",
            "publication_time": "Fredag d. 05. august 2016, kl. 07.00",
            "author": null,
            "related_links": [],
            "attachments": []
        }
    }
}