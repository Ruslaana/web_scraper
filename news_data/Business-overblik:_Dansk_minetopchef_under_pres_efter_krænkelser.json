{
    "version": "1.0",
    "document": {
        "id": "https://www_berlingske_dk/business/business-overblik-dansk-minetopchef-under-pres-efter-kraenkelser",
        "title": "Business-overblik: Dansk minetopchef under pres efter krænkelser",
        "content": "God morgen og velkommen til tirsdagens Business-overblik. I dag skal vi høre om en lingerikæde med ny offensiv strategi og om en ildevarslende spådom om inflationen. Vi skal også høre om en dansk topchef, der nu presses efter sager om sexchikane og racisme og om direktøren for bæredygtighed hos Novozymes, men vi starter med nogle investorer, der mener, at Mærsk i de kommende år skal til den helt store eksamen. De kommende år bliver helt afgørende for Mærks nye ambitioner inden for logistik. Bliver den ny strategi en succes eller blot en værdimæssig fuser for aktionærerne? Flere investorer er skeptiske. Det skriverfinans.dk Det afgørende er, om den ny strategi kan levere den vækst og indtjening, som berettiger det seneste opkøb på 3,6 milliarder kroner af kinesiske LF Logistics. Det vurderer Maersk-investoren Bankinvest og en analytiker fra Sydbank. Maersk har her lovet, at omsætningen og indtjeningen i det Hongkong-baserede selskab bliver mere end fordoblet frem mod 2026. »Lykkes Maersk med at levere denne vækst, kan prisen retfærdiggøres, men mislykkes det, vil opkøbet næppe skabe værdi for aktionærerne,« lyder den kontante melding fra Mikkel Emil Jensen, senioranalytiker hos Sydbank. Bankinvest har investeret omkring 1,3 milliarder kroner i Mærsk. Herfra lyder også en vis skepsis. »Det er mindst fjerde gang, at Maersk forsøger sig med en logistikstrategi. Lige nu er der medvind på markederne, og strategien ser succesfuld ud, men en grad af skepsis er berettiget, når de nu har fejlet mindst tre gange tidligere,« siger chefporteføljeforvalter i Bankinvest Niels Andersen ifølge finans.dk til ShippingWatch. Claus Stig Pedersen er i dag direktør for bæredygtighed hos enzymgiganten Novozymes og hædret pioner for FNs 17 verdensmål. Men det hele startede, da han som 23-årig var på tur til Sydøstasien, hvor han så masser af nød og elendighed. Det skriver Berlingske. Portrættet af Claus Stig Pedersen er et led i serien »Succeskriteriet« i dansk erhvervsliv, som Berlingske sætter fokus på i de her uger. Tilbage i 1989 rejste han i Thailand, Malaysia og Nepal, hvor han så mennesker, som led nød, og han så ødelæggelse af miljøet og regnskovene. Han blev ked af synet og meldte sig ind i Greenpeace. Men han fandt hurtigt en anden vej. »Så jeg tænkte i stedet, at jeg skulle finde en måde at komme ind i virksomhederne på. Det er der, hvor problemerne kommer fra, så det er også der, hvor problemerne kan løses,« siger Claus Stig Pedersen til Berlingske.  Danske pensionsselskaber, der har investeret trecifrede millionbeløb i det australske selskab Rio Tinto, kræver nu en forklaring fra selskabet.Det skriver Finans, efter at en intern undersøgelse i mineselskabet har afsløret seksuel chikane, racisme og anden diskrimination i selskabet. »Det er en dybt bekymrende rapport, som vi ser på med stor alvor. De selskaber, vi investerer i, skal have en sund intern kultur, og vi har allerede taget direkte kontakt til Rio Tinto for at få uddybet problematikkerne,« siger Christian Storm Schubart, chef for bæredygtige investeringer i PFA, til Finans. Den tidligere Mærsk-direktør Jakob Stausholm har været topchef i Rio Tinto i et år og bad kort efter sin indtræden om at få undersøgt arbejdskulturen. Til Financial Times understreger han, at han er rystet over resultaterne af den interne undersøgelse. »Som ledelse ejer vi kulturen, og når vi kender til de her ting, har vi en forpligtigelse til at gøre noget ved dem,« siger han. Den interne undersøgelse baserede sig på udtalelserfra flere end 10.000 af Rio Tintos i alt mere end 45.000 ansatte. Blandt andet har kvindelige ansatte været udsat for forsøg på overfald og voldtægt, og de har været nødt til at være opmærksomme på, hvilke mandlige kolleger de har skullet undgå på nattevagt. Inflationen er banket i vejret, og det er ikke bare noget, der lige vil forsvinde med det samme. Chokket over de stigende energipriser styrer inflationen, og det vil fortsætte et stykke tid endnu. Det skriverfinans.dk. I Tyskland regner stort set alle virksomhederne med at hæve priserne i løbet af de kommende tre måneder. Det fremhæver professor Timo Wollmershäuser fra IFO Institute i München. Han påpeger, at virksomhederne sender de stigende priser på energi, halvfabrikata og færdigvarer videre til kunderne, og det giver herefter øgede forbrugerpriser. »Det betyder, at inflationstakten vil forblive over fire procent i en længere periode. Vi har derfor hævet vores inflationsforventninger for hele 2022 til fire procent. Så sent som i december var vores forventning, at inflationen i år ville blive 3,3 procent.,« siger Timo Wollmershäuser. Det kan godt være, at danskerne handler mere og mere online, ikke mindst her under corona. Men lingerikæden Wunderwear går mod strømmen. Kæden har netop fremlagt en offensiv strategi, der går ud på at åbne 14 nye butikker. Det skriverborsen.dk. Det svarer til, at Wunderwear vil øge antallet af butikker med omkring 40 procent over de kommende år. Det er i høj grad i de større byer, kæden vil ekspandere. Det gælder blandt andet Helsingør og Randers. Ekspansionen skyldes ganske enkelt, at Wunderwear mener, at det er godt at være fysisk til stede, også selvom stadigt flere danskere har meget travlt med at handle online. »Vi har planer om at vokse, og ulig mange andre ser vi muligheder for fysisk tilstedeværelse. Vi vil ud i de større byer, hvor vi endnu ikke er repræsenteret, fordi vi kan mærke interessen,« siger kædechef i Wunderwear Susanne Ipsen. Det er i høj grad eksisterende lingeributikker, der har henvendt sig til Wunderwear om at blive en del af kæden. Det skyldes, at mange af de mindre butikker mener, at det er meget svært at klare sig alene. Seniorinvesteringsstrateg Simon Kristiansen fra Nordea holder tirsdag øje med disse forhold: Aktier – indeks og udvikling i procent USA – lukkekurser mandag: Asien – indeks tirsdag kl. 06.15: Tak, fordi du læste med!",
        "metadata": {
            "source": "https://www.berlingske.dk/business/business-overblik-dansk-minetopchef-under-pres-efter-kraenkelser",
            "image_url": "https://berlingske.bmcdn.dk/media/cache/resolve/image_x_large/image/151/1514109/24003771-pix-jakob-stausholm.jpg",
            "publication_time": "Tirsdag d. 08. februar 2022, kl. 07.08",
            "author": "Frederik M. Juel",
            "related_links": [],
            "attachments": []
        }
    }
}