{
    "version": "1.0",
    "document": {
        "id": "https://www_berlingske_dk/internationalt/dansk-projekt-har-sat-gang-i-somalisk-fiskeeventyr",
        "title": "Dansk projekt har sat gang i somalisk fiskeeventyr",
        "content": "For mange danskere er ulandsbistand mere eller mindre lig med »hvide elefanter« – et yndet udtryk for fejlslagne udviklingsprojekter – eller risikabel budgetstøtte til korrupte regimer i den tredje verden. Om denne dom er et lige lovligt hurtigt skud fra hoften, har de lærde skændtes om i årevis, men i Somaliland i det østlige Afrika har en broget skare af danskere med vidt forskellig baggrund i praksis vist, at ulandsprojekter ikke behøver at være raketvidenskab. Deres projekt hedder Fair Fishing, og det har på blot et par år skabt flere hundrede lokale job for meget små midler og ved hjælp af frivillig arbejdskraft og donationer. »Der er lidt Olsen Banden over det: Fem containere, en ismaskine, 200 net, 15 både og så en gammel kost og en truck. Hvor svært kan det være?« som en af initiativtagerne, Claus Bindslev fra innovationshuset Binds­lev A/S, udtrykker det. Det var sådan, det begyndte i 2013 – med fem containere, en ismaskine osv. I dag har 400-500 mennesker, der ikke før var beskæftiget i fiskerierhvervet, ifølge Claus Bindslev deres indkomst fra Fair Fishing. Dertil kommer mange andre, der bl.a. er ansat til at fragte fisken ind til byerne. Samtidig har det danske projekt tiltrukket FN og kommercielle investeringer i havnen i Berbera.  Da han for fire år siden første gang stod ved havnen i byen Berbera sammen med Thyborøn-fiskeren Kurt Berthelsen – projektets danske udsendte i Somaliland – lignede det, de så, ellers ikke en oplagt forretningsmodel. »Der var ingenting. I havnen lå der kun et par både, der kunne bruges,« fortæller Claus Bindslev. Alle de andre både trængte til en meget kærlig hånd, og dertil kom et helt andet problem: Selv om havet ud for Somaliland er fyldt med fisk, var det private fiskererhverv hensygende, og fisk syntes ikke at være den store spise blandt de lokale – måske fordi den i 35-40 graders varme og uden muligheder for nedkøling ikke var frisk, når den nåede frem til forbrugerne. Derfor Fair Fishings satsning på ismaskiner, som havnen i Berbera nu har to af, og kølecontainere. »Det, vi gjorde, var, at vi over for de lokale påviste, at fiskene kan blive meget mere værd. Det er så lidt, der skal gøres, før dens værdi stiger fra en dollar til tre-fire dollar pr. kilo,« siger Kurt Bertelsen, der er fisker fra Thyborøn og tidligere har været involveret i lignende projekter i Eritrea og Kasakhstan.  Han er ikke i tvivl om, hvorfor projektet er blevet en succes. »Drivkraften er ikke så meget vores indsats, som det er deres egen. Du har jo selv været i Somalia og ved, at somalierne altså er meget entreprenante. Lige så snart de kan se, at det kan betååle sig – og det kender jeg jo fra Thyborøn – så gør de det sgu. Er der penge i skidtet, så rykker de hurtigt,« forklarer Kurt Bertelsen på klingende nordjysk. »Vi gjorde også spillereglerne klare fra den allerførste dag,« supplerer Claus Bindslev. »Da de stod der med hånden fremme og bad os om at give dem noget, svarede vi, at de skulle begynde med at vaske deres både og gøre havnen ren. Så ville vi komme ned med noget af vores udstyr – altså et værdigheds- eller lighedsprincip. Vi stiller krav og betragter de lokale som enhver anden forretningspartner i verden,« siger han.  Fiskerne betaler også for det hele – strøm og vand osv. Ikke de store penge i forhold til danske fiskere – men de betaler, og faktisk betaler fiskerne nu så godt, at der er lagt penge til side, der kan investeres i nyt udstyr, forklarer Kurt Bertelsen. Sidste år er der desuden oprettet en indkøbsforening, der ejes af fiskerne. Den giver også overskud, så de ansatte kan få løn, og der kan betales for strøm, husleje og lignende. Indkøbsforeningen står blandt andet for videresalg til fiskerne af nyt udstyr indkøbt i Kina eller brugt udstyr, herunder garn, der er doneret af danske fiskere og bliver repareret i Somaliland. »Det er vigtigt, at fiskerne – partnerne i projektet – betaler for det hele. De passer bedre på det. Alt, hvad man har købt privat, passer man altså bedre på end det, man har fået gratis af en NGO. Hvis du spørger, hvorfor det her er en succes, så er det derfor. Efter to år fungerer det, efter to år er konceptet dokumenteret, og efter to år er der overskud,« siger Kurt Bertelsen.  Med dokumentationen henviser Thybo­røn-fiskeren til en evaluering, som er gennemført af Nordic Group. Evalueringen fastslår blandt andet, at de somaliske fiskeres indtægter er steget med 92 procent i gennemsnit, og deres familiers levestandard er øget. Desuden har Somalilands fiskeriminister i 2014 standset al import af fisk. Fair Fishing har ikke kunnet få økonomisk støtte fra Udenrigsministeriets herhjemme, og derfor er evalueringen finansieret af Maersk Line – helt i tråd med den måde, Fair Fishing har fundet midler på. Blandt andre Den A.P Møllerske Støttefond, Grundfos Jubilæumsfond og forskellige fiskerivirksomheder har bidraget med syv millioner kroner. ",
        "metadata": {
            "source": "https://www.berlingske.dk/internationalt/dansk-projekt-har-sat-gang-i-somalisk-fiskeeventyr",
            "image_url": "https://berlingske.bmcdn.dk/media/cache/resolve/image_x_large/image/16/161500/12300802-12ind20160211-151246-4-1515jpg.jpeg",
            "publication_time": "Torsdag d. 11. februar 2016, kl. 22.30",
            "author": "Ole Damkjær",
            "related_links": [],
            "attachments": []
        }
    }
}