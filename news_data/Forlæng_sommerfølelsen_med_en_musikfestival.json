{
    "version": "1.0",
    "document": {
        "id": "https://www_berlingske_dk/rejser/forlaeng-sommerfoelelsen-med-en-musikfestival",
        "title": "Forlæng sommerfølelsen med en musikfestival",
        "content": "Outlook FestivalHvor:Pula i KroatienHvornår:Fra 3. til 7. septemberInfo:outlookfestival.comDer er bådforbindelse fra sceneområdet i havnen direkte til det gamle amfiteater, hvor åbningskoncerten spilles. Der er nu heller ikke længere, end man kan gå, for teatret ligger lige uden for den gamle bymur. Pula på halvøen Istrien er berømt for sit amfiteater bygget i miden af det 1. århundrede f. Kr. Det er både det største og det bedst bevarede monument fra den tid i hele landet. Det kunne rumme 25.000 tilskuere til gladiator- og ridderkampe, kampe med vilde dyr og andre forestillinger, som var datidens underholdning. I år er det den amerikanske sanger Lauryn Hill, som står på scenen. Herefter er der fem dage med musik på forskellige scener, strandfester og boatparties. Festival No. 6Hvor:Portmeirion i Wales, StorbritannienHvornår:Fra 5. til 7. septemberInfo:festivalnumber6.comDet er en festival i et fantasiland for voksne. Sådan beskrives festivalen i turistbyen i Gwyness i det nordlige Wales. Festival No 6 holdes nemlig i en by uden beboere. En turistby bygget i italiensk stil - fra pladser og palazzoer til haveanlæg med søjler og skulpturer. Byen er designet og bygget af Sir Clough Williams-Ellis i perioden mellem 1925 og 1975, men ejes nu af en fond. Festivalen handler ikke kun om musik, men også kunst og kultur. På plakaten er blandt andre London Grammar og Pet Shop Boys. Into The Great Wide OpenHvor:Vlieland i HollandHvornår:Fra 5. til 7. septemberInfo:intothegreatwideopen.nlFestivalen fastslår selv, at Vlieland er landets smukkeste ø. I hvert fald er den frisiske ø den, der ligger længst fra det hollandske fastland. På øen er der kun en landsby. Her er ro og stilhed - bortset fra først i september, hvor der er popfestival. I teltet er museum, men der er også billedkunst og film og aktiviteter for børn. På programmet er hovedsaglig hollandske bands, blandt andre His Dirty Duchess, med iørefaldende popmelodier tilsat en snert jazz og melankolsk soul, men også udenlandske navne som den canadiske countrysanger Daniel Romano. Reeperbahn FestivalHvor:Hamburg, TysklandHvornår:Fra 17. til 20. septemberInfo:reeperbahnfestival.comReeperbahn, den knap en kilometer lange gade gennem byens hippe forlystelsesdistrikt, St. Pauli, er centrum for Europas største musikbranche-festival og Tysklands største club-festival. Der er under den årlige festival musik på flere end 70 spillesteder - både klubber og mere alternative steder som museer, kirker, barer og både rundt om i byen. Festivalen har fokus på både nutidens hotteste musik og upcomming bands. Fra Danmark deltager i år blandt andre Alcoholic Faith Mission og Tina Dickow. BAMHvor:Barcelona, SpanienHvornår:Fra 20. til 24. septemberInfo:bcn.cat/bamDet er uden diskussion Festes de la Mercè - den årlige byfest i Barcelona med flere end 500 aktiviteter rundt omkring i byen fra historiske optog til koncerter med katalansk musik og traditionelle danse - der er mest kendt. Men samtidig med byens største fest afvikles den uafhængige musikfestival BAM - Barcelona Musical Action. En fem dage lang festival, hvor man præsenterer det bedste fra den katalanske og spanske musikscene samt internationale bands. I år er blandt andre de to svenske bands Mariam The Believer og NONONO på programmet.",
        "metadata": {
            "source": "https://www.berlingske.dk/rejser/forlaeng-sommerfoelelsen-med-en-musikfestival",
            "image_url": "https://berlingske.bmcdn.dk/media/cache/resolve/image_x_large/image/28/280167/7578102-forlng-sommerflelsen.jpg",
            "publication_time": "Mandag d. 18. august 2014, kl. 15.09",
            "author": "Judith Betak",
            "related_links": [],
            "attachments": []
        }
    }
}