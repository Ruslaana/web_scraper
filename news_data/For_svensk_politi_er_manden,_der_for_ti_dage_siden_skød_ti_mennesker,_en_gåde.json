{
    "version": "1.0",
    "document": {
        "id": "https://www_berlingske_dk/politik/for-svensk-politi-er-manden-der-for-ti-dage-siden-skoed-ti-mennesker-en",
        "title": "For svensk politi er manden, der for ti dage siden skød ti mennesker, en gåde",
        "content": "Rickard Andersson er en komplet gåde. Både for det svenske politi og den svenske presse. Han foretog sit sidste telefonopkald i december. Han havde tilsyneladende ingen aktive profiler på nogen sociale medier. Tilsyneladende har han intet efterladt, der kan give bare en smule forklaring på, hvorfor han besluttede sig for at bestille røgbomber og ammunition for derefter at udløse et blodbad på skolen Komvux på Campus Risbergska i Örebro. Dagen efter tragedien forsøgte den svenske justitsminister at ansvise en vej ud af den tunge, altomsluttende tristesse. Efter en mindegudstjeneste i Skt. Nicolai Kirke midt i Örebro fangede Berlingske Gunnar Strömmer midt i en flok journalister, som alle ville vide, hvordan justitsministeren ville garantere, at et lignende skoleskyderi ikke ville gentage sig. »Først og fremmest er det vigtigt, at politiet får klarlagt, hvad der er sket og også hvorfor,« sagde Gunnar Strömmer. Den første del skrider fremad. Overlevende har delt videoer med både politiet og pressen, som har lavet animationer, der viser, hvordan Rickard Andersson minut for minut bevægede sig gennem skolen, imens han tilsyneladende udvalgte sine ofre mere eller mindre tilfældigt. Den anden del – hvorfor – er stadig et mysterium, og ifølge justitsministeren er det faktisk den vigtigste del, hvis en lignende tragedie skal forhindres. Selvfølgeligt kan Sverige undersøge og forbedre sikkerheden på skoler, men det er symptombehandling. »En anden vigtig sag er, hvordan skolen, politiet og socialforvaltningen og måske også sundhedsvæsnet og psykiatrien kan samarbejde og dele information på en anden måde end i dag for tidligere at kunne identificere de personer, der udgør en fare og forhindre dem i at handle efter deres hensigter,« sagde justitsministeren. Men hvilke informationer?  Det stod hurtigt klart for svensk politi, at Rickard Andersson ikke var en ny Anders Breivik. Han havde ikke efterladt sig et manifest eller andet, der kunne fortælle omverdenen, hvorfor ti mennesker skulle dø. »Alt tyder på, at gerningsmanden har handlet alene uden et ideologisk motiv,« skrev det svenske politi i en pressemeddelelse efter skyderiet, men den udtalelse har politiet nu fortrudt. »Vi kan ikke så tidligt i efterforskningen sige, at vi havde fundet fakta, der pegede i en bestemt retning. Formuleringen i den pressemeddelelse var for restriktiv, forklarede viceregionspolitichef Niclas Hallgren mandag til SVT, for politiet har heller ikke fundet noget, der udelukker et ideologisk motiv. Faktisk har politiet ifølge de svenske medier fundet utrolig lidt. Rickard Andersson levede nemlig et helt usædvanligt isoleret liv og har efterladt meget få tegn på, hvad der rørte sig i hans hoved. Allerede dagen derpå, havde de første svenske medier talt med tidligere skolekammerater, der ikke kunne huske, at de havde hørt ham tale. Med naboer, der aldrig havde set ham. Og slægtninge, som kunne berette, at Rickard Andersson ikke holdt jul med sin familie. Siden har kilder i politiet fortalt blandt andre SVT, at hans sidste telefonsamtale fandt sted i december. Og det var ikke en julehilsen til familien. Det handlede om et våbenskab, som Rickard Andersson prøvede at sælge. Ifølge Aftonbladets kilder var der knapt nok sms’er på gerningsmandens telefon. Rickard Andersson har tilsyneladende ikke været interesseret i at kommunikere med sine omgivelser. Der er meget lidt for politiet at arbejde med. Men der er noget. Rickard Andersson havde ingen indtægt og levede på overførselsindkomst. Politiet har fundet en video fra 2021, som Expressen har offentliggjort, hvor Rickard Andersson læser et brev op fra kommunen. »I denne måned er du blevet udvalgt til en stikprøvekontrol. Det indebærer, at du må redegøre for dine handlinger og fakturaer, som vedrører din ansøgning,« læser den senere gerningsmand op. Derfor er en af de teorier, som politiet ifølge Expressen arbejder med, at Rickard Andersson ville hævne sig på socialrådgivere. Komvux på Campus Risbergska er ikke blot en voksenuddannelsesskole, det er også et efteruddannelsescenter for kommunalt ansatte. Men Rickard Andersson har ikke haft en indtægt siden 2015, og i lange perioder har han ikke modtaget kontanthjælp eller andre ydelser. Samtidig har politiet fundet feriebilleder af Rickard Andersson på destinationer, der kræver en vis indkomst. Det gør våben, ammunition og røgbomber også. Gerningsmandens økonomi er en komplet gåde fortalte Niclas Halgreen til P4 Örebro onsdag. »Vi undersøger digitale spor for at forsøge at blive klogere på blandt andet hans økonomi, og vi får hjælp af Europol og af den nationale operative afdeling og socialforvaltningen, som sammen med vores egne eksperter arbejder intensivt for at få klarhed over det (hans økonomi,red.),« sagde han. Men sådan en klarhed findes ikke endnu. Rickard Andersson er ligesom sin privatøkonomi stadig en gåde for svensk politi.",
        "metadata": {
            "source": "https://www.berlingske.dk/politik/for-svensk-politi-er-manden-der-for-ti-dage-siden-skoed-ti-mennesker-en",
            "image_url": "https://berlingske.bmcdn.dk/media/cache/resolve/image_x_large_vertical/image/189/1890102/24891379-rickard-andersson-gik-kort-efter-middag-tirsdag-4.jpg",
            "publication_time": "Fredag d. 14. februar 2025, kl. 17.33",
            "author": "Mikkel Fyhn Christensen",
            "related_links": [],
            "attachments": []
        }
    }
}