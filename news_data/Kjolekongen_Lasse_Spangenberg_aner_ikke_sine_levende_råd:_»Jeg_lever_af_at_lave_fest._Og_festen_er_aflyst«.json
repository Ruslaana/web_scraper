{
    "version": "1.0",
    "document": {
        "id": "https://www_berlingske_dk/kultur/kjolekongen-lasse-spangenberg-aner-ikke-sine-levende-raad-jeg-lever-af-at",
        "title": "Kjolekongen Lasse Spangenberg aner ikke sine levende råd: »Jeg lever af at lave fest. Og festen er aflyst«",
        "content": "De eksklusive kjoler hænger tavse og tætpakkede i Lasse Spangenbergs guldstukne salon i Indre By i København. Elegante aftenrober og håndsyede dragter i dyre materialer byder sig til på den anden side af det enorme, fuldfede gulvtæppe, der breder sig ud, så snart man kommer ind i den forretning, man bedst kan betegne som enchique boutique. Kunder er der til gengæld ikke mange af. Men designeren dukker op fra bagbutikken og bryder den stilhed, der hænger mellem væggene. Klædt i sort ligner han nærmest et fjernøstligt skrifttegn på baggrund af elefenbenshvide kniplinger og flødefarvet silke.  »Det er lidt tungt det hele. Normalt går jeg heller ikke i sort tøj som nu. Det er ikke, fordi jeg bærer sorg, men jeg kan se på mig selv, at mit sind skrumper mere og mere ind. Man må heller ikke engang gå i træningscentret; vi har jo alle sammen fået coronamave. Så jeg får heller ikke et endorfin-kick ad den vej – jeg kan i det mindste gå med min hund,« siger modeskaberen, der har drevet forretning med festkjoler i eget navn de seneste 19 år. »Ingen kunder går ud herfra med noget, jeg ikke kan stå inde for,« siger Lasse Spangenberg.Fold sammenLæs mereFoto: Niels Ahlmann Olesen. Han lægger ikke skjul på, at det er svære tider. Det gik ellers lige så godt. Det er først og fremmest »de hvide kunder«, brudene, der skaber forretningen, og de mange muligheder for at blive gift på en særlig »heldig« dato i 2020 gjorde, at året tegnede til at blive det helt store bryllupseventyr. »Jeg havde faktisk et rigtigt godt år foran mig,« fortæller Lasse Spangenberg. Men så kom corona. Hele landettrak stikket 11. marts, Og netop fordi han som skrædder kommer fysisk helt tæt på kunderne, blev også Lasse Spangenbergs systue tvangsslukket. De ansatte skulle sendes hjem, hvis han skulle gøre sig håb om lønkompensation. Først troede han, det ville være hurtigt overstået og nød egentlig at have lidt fri, indrømmer han. »Det at kunne køre lidt ned i gear var faktisk rart. Som selvstændig har man jo aldrig ferie. Vi skal hele tiden oparbejde en kundekreds, for folk skal jo kun bruge én brudekjole.« Men snart mærkede han, at det, han troede var forbipasserende, tegnede til at blive en alvorlig krise for ham og for hans forretning. »Kunderne blev usikre. I begyndelsen flyttede de deres bryllupper og fester blot nogle måneder, men efterhånden har de jo rykket det nogle år for at være på den sikre side. Vi ved nu, at det er en vaccine, der skal redde os, og den lader vente på sig.« Mange kunder siger, de vil vende tilbage i 2022. Lasse Spangenberg har indstillet sig på, at han får travlt til den tid, hvis ellers vi er ude af coronaens skygge. »Jeg skal nok nå at følge med. Jeg kan bare ansætte nogle flere. Men hvordan når jeg dertil? De penge, jeg skulle have tjent i år, var øremærket husleje og lønninger. Selvfølgelig har jeg lidt på kistebunden. I den her branche kan det jo gå op og ned,« siger Lasse Spangenberg, der mener, han kan få forretningen til at hænge sammen til årsskiftet. Kronprinsesse Mary var i en kjole fra Lasse Spangenberg ved prinsesse Benediktes 75-års fødselsdag i april.Fold sammenLæs mereFoto: Mads Claus Rasmussen. »Men der er jo ikke nogen, der vidste, at der ville komme en pandemi og en 100 procents nedgang. Jeg kan ikke holde til, at der pludselig dukker uventede regninger op. Og det er jo så også nu, at rullen med silke slipper op. Vi plejer at købe stort ind om efteråret, men det er der ikke råd til i år. Jeg håber, jeg nok skal klare den, og jeg har heldigvis en meget forstående bank. Men det er ikke sjovt,« siger Lasse Spangenberg, der indrømmer, at han sover dårligt om natten. Der har endnu ikke rigtig været nogen hjælp at hente for en skræddervirksomhed som hans. »Så taler man pludselig om, at man vil hjælpe en speciel gruppe som teltudlejere – ingen sammenligning i øvrigt! – og restauratører. Hvad med os? Vi er i knæ. Jeg kan fremlægge mine regnskaber. Jeg kan fremlægge min kalender, hvor der er overstregning på overstregning på overstregning. Men der er ikke noget til os. Prøv at høre her: Jeg lever af at lave fest. Og nu er den aflyst.« En indstilet bryllpssæson har ikke været det eneste gok i nødden. »Første store banesår kom faktisk allerede, daDronningen aflyste sin 80 års-fødselsdag. Der røg nok cirka 25 kjoler. Vi laver også nytårstafler, som selvfølgeligogså lige er blevet annulleret, men til runde fødselsdage og store begivenheder som kongelige jubilæer varer festlighederne tit tre-fire dage med forskellige arrangementer, og da det ofte er de samme mennesker, der skal med til det hele, skal de tit bruge flere kjoler per kunde.« Lasse Spangenberg har været ret langt med at lancere hverdagstøj, der kunne sælges på nettet, men tøver, for er det nu, han skal investere flere hundrede tusinde i et usikkert foretagende, når han kan have hårdt brug for pengene sidenhen? En af de ting, han i øjeblikket kan tjene en smule på, er faktisk ironisk nok at sy eksklusive mundbind på bestilling. »Det er rart at have et eller andet at tage sig til. Vi i sidder tre mennesker – jeg har måttet hyre to mere ind – og syr mundbind. Og vi syr mundbind, og vi syr mundbind. Nu er problemet bare, at jeg ikke kan få varerne hjem. Postvæsenet har åbenbart også corona. Om der er et touch af mig og mit brand på? Det skal jeg love dig for: Der sidder 724 Swarovski-sten på et af dem.« FAKTALasse SpangenbergFødt 1978 i Odense.Han har siden 2001 haft forretninger på flere adresser i København. Senest i Vester Voldgade.Kom som 16-årig i lære hos modeskaberen Jørgen Bender, som døde, umiddelbart før Spangenberg afsluttede sin uddannelse.Arbejdede nogle år som sygeplejerske, inden han åbnede sin første forretning.Er kendt for kjoler til bryllupper og kendisfester, men syr også til TV, film og teater. Blandt de faste kunder er Szhirley, Maria Lucia, Pia Kjærsgaard, Inger Støjberg, Lisbeth Østergaard samt medlemmer af kongehuset.FOLD UD Født 1978 i Odense. Han har siden 2001 haft forretninger på flere adresser i København. Senest i Vester Voldgade. Kom som 16-årig i lære hos modeskaberen Jørgen Bender, som døde, umiddelbart før Spangenberg afsluttede sin uddannelse. Arbejdede nogle år som sygeplejerske, inden han åbnede sin første forretning. Er kendt for kjoler til bryllupper og kendisfester, men syr også til TV, film og teater. Blandt de faste kunder er Szhirley, Maria Lucia, Pia Kjærsgaard, Inger Støjberg, Lisbeth Østergaard samt medlemmer af kongehuset. Selv om rigtig mange bryllupper er blevet afblæst, er der til gengæld også nogle, der pludselig har haft travlt med at blive gift i den periode, hvor man måtte forsamles nogle flere. »Det er enormt stressende. Normalt er en kjole tre til fem måneder undervejs, for det skal være en god oplevelse. Vi bruger en time på hver fitting og hygger os. Nu har vi haft kunder igennem på rekordtid. Med de nye restriktioner, der er kommet næsten fra dag til dag, har det været ret umenneskeligt,« siger Lasse Spangenberg, der også er ked af ikke at kunne yde den samme eksklusive service, som han plejer. Svømmeren Lotte Friis i rosa kjole fra Lasse Spangenberg, da hun blev optaget i sportens »Hall of Fame« ved showet »Sport 2018«. I sommer var hun en af de kendiskunder, der gennemførte sit bryllup og blev gift i en kjole fra designeren.Fold sammenLæs mereFoto: Henning Bagger. »Det er svært nu i disse tider at skulle give en oplevelse, der er mindeværdig. Normalt får man champagne og chokolade. Lige nu må jeg hverken give dem hånden eller byde dem et glas vand. Men jeg må gerne tage 40.000 kr. fra dem.« Mange kender Lasse Spangenbergs kreationer fra bladene, når der er kongelige fester, rød løber til prisuddelinger eller »Vild med dans« i fjernsynet. Han har fire slags kunder, siger han. »Kongelige, kendte, politikere og »almindelige mennesker«. Det sidste er ikke ment nedsættende, for det er Louise fra Næstved, vi lever af. Der er stadig kvinder, der kommer med en hel bøtte med mønter i, fordi de har sparet sammen til kjolen hele deres liv. Jeg bliver simpelt hen så rørt, når de på den måde vil realisere deres ønskedrøm. Mit arbejde er at skabe sammen med kunden. Det er et samarbejde, hvor jeg naturligvis også spørger til, hvad de kunne tænke sig. Der bliver et usynligt bånd mellem os. Derfor kommer jeg også tæt på kunderne rent menneskeligt,« siger Lasse Spangenberg. Kjoledesigneren Lasse Spangenberg må se langt efter kunderne i sin butik på Vester Voldgade i Indre By.Fold sammenLæs mereFoto: Niels Ahlmann Olesen. »Ingen kunder går ud herfra med noget, jeg ikke kan stå inde for. Hvis kunderne kommer med et ønske, der ikke er optimalt, skal jeg ligesom dreje dem og få dem fortalt og vist, hvorfor det ikke kan lade sig gøre. Man er nødt til at tale åbent om folks skavanker. Jeg gør meget ud af at være ærlig. Men jeg tror, jeg kan charme mig igennem meget af det, fordi jeg er en dreng. Jeg kan jo se, det kan blive svært, hvis en af mine piger står og siger til en kvindelig kunde, at hendes hofter måske skal skjules, for så tænker kunden straks småfornærmet: »Det er, fordi du er tyndere, end jeg er.« Jeg er et andet køn og er et skridt fra dem.« Det handler om at skabe kemi og mærke en stemning, forklarer han. »Men selvfølgelig er jeg sikkert kommet til at støde nogen. Og det er jo ubevidst, for jeg får intet ud af at nedgøre et andet menneske i den situation, hvor jeg skal skabe og gøre dem smukkere. Det er også derfor, det er vigtigt – uden at det skal lyde forkert – at vi ret hurtigt får tøjet af, for jeg skal se mit lærred. Jeg kan hurtigt se, hvad jeg kan skabe for kunden. Og så skal jeg nok give dem det smukkeste, jeg kan.« Netop det, at han kommer så tæt på kunderne i embeds medfør, har givet Lasse Spangenberg stof til eftertanke i den seneste tid, hver gang han har haft en kunde i butikken. »Debatten om krænkelser sidder i mig. Jeg har jo hevet og trukket i så mange bryster, taget fat i taljer og kørt min hånd ned over en piges hofter og sagt: »Hvis vi nu lige tager den ind her, så sker der noget«.My god!Jeg kan da blive hængt ud herfra og til evig tid. Jeg kan da også være bange for, at jeg i byen kan være kommet til at give en kompliment for meget eller har skrevet noget frækt til en på nettet, som vedkommende har gemt.« Han forsøger at tage sine forholdsregler, når han arbejder. »Jeg spørger moren eller veninden, som måske er med, om de vil hjælpe kunden i kjolen, eller om jeg skal gøre det. Det bliver sådan noget underligt andenhånds-noget, hvor jeg står ovre i hjørnet og siger: »Åh, pas lige på, for den koster faktisk 50.000 kr.« De ved jo ikke, hvordan den er syet. Men der skal ikke meget til at gætte, at jeg er homoseksuel, og ingen kan da for pokker komme og tro, at jeg er interesseret i at krænke dem. Men jeg har både drenge og piger ansat, så jeg har altid en, der kan komme og tage over, hvis der skulle opstå et problem.« Lasse Spangenberg har mødt både succes og modstand, siden han som sygeplejerske fra Rigshospitalet efter en deprimerende aften med dødsfald gik ned ad H.C. Ørstedsvej, så en lille, ledig butik med glasloft og lysekroner, ringede til sin mor og sagde: »Jeg vil sy!« Han har klaret oversvømmelse og en kræftsygdom, han var ude af sidste år, men som stadig har gjort ham bange for corona: »Jeg har intet immunforsvar.« Og natten til 4. august 2010 var han »lige ved at knække«, da maskerede røvere på under to minutter stjal 273 kjoler fra hans butik, som dengang lå på Frederiksberg Allé. »Vild med dans«- værtinderne Christiane Schaumburg-Müller og Sarah Grünewald er ofte i store skrud fra Lasse Spangenberg.Fold sammenLæs mereFoto: Martin Sylvest. »De hev i tøjet, tog fat i kjolerne og rev dem af bøjlerne, så alle stropperne sprang. En tyv faldt i en af fjerkjolerne, så fjerene blev revet af. Da jeg kom derned, lå der fjer og hvide bøjler spredt over hele butikken og helt ud på Frederiksberg Allé.« Politiet eftersporede senere forbryderne til Østeruropa, men ingen af kjolerne er nogensinde dukket op, selv om Lasse Spangenberg i flere år ledte efter dem på nettet. »Skadet blev jeg. Der tabte jeg godt nok sutten. Men fordi det gik virkelig godt for min forretning på det tidspunkt, og fordi det ikke var min skyld, havde jeg kræfter til at fortsætte. Jeg vil ikke kalde mig stædig, men jeg har et fightergen. Der er så mange mennesker og omstændigheder, der har taget valg på mine vegne i mit liv, om det har været sygdom eller indbrud, så nu er det mig, der bestemmer. Ikke andre eller andet,« siger han. »Det gælder også i forhold til corona. Og jeg skal nok overleve.« Brudekjoler er der nok af, men ikke mange bryllupper i sigte. Nu ser Lasse Spangenberg frem mod 2022.Fold sammenLæs mereFoto: Niels Ahlmann Olesen.                    ",
        "metadata": {
            "source": "https://www.berlingske.dk/kultur/kjolekongen-lasse-spangenberg-aner-ikke-sine-levende-raad-jeg-lever-af-at",
            "image_url": "https://berlingske.bmcdn.dk/media/cache/resolve/image_x_large/image/135/1350710/23565018-.jpg",
            "publication_time": "Mandag d. 02. november 2020, kl. 07.20",
            "author": "Jakob Steen Olsen",
            "related_links": [],
            "attachments": []
        }
    }
}