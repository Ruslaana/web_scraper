{
    "version": "1.0",
    "document": {
        "id": "https://www_berlingske_dk/oekonomi/danske-eu-politikere-i-oproer-over-kontrakter-piloter-skal-betale-for-at",
        "title": "Danske EU-politikere i oprør over kontrakter: Piloter skal betale for at gå på arbejde",
        "content": "Det er en situation, som de fleste har stået i. Ung, nyuddannet og klar til at arbejde, men med behov for erfaring. Piloter er ingen undtagelse fra dette, og det har flere luftfartsselskaber i Europa nu fundet ud af at tjene penge på – og ganske mange af dem.  Metoden kaldes »pay-to-fly« og dækker kort fortalt over, at piloter betaler for at arbejde hos et flyselskab, så de kan få flyvetimer på deres CV. Berlingske Business er kommet i besiddelse af en kontrakt fra det baltiske luftfartsselskab Air Baltic, hvor man netop tilbyder sådan et arrangement. Air Baltic tilbyder et »træningsprogram« på 500 flyvetimer, hvilket svarer til otte måneders arbejde. Men for at arbejde skal piloten betale den nette sum af 130.000 kroner. I kontrakten omtales piloten ikke som den ansatte, men som »kunden«.  Programmet tilbydes til piloter, som er færdige på flyveskole, og som har fået deres såkaldte type rating, så de må flyve en given flytype – i dette tilfælde en Boeing 737. Air Baltic betalte i forbindelse med kontrakten, som Berlingske er i besiddelse af, under 4.000 kroner i bruttoløn om måneden – en løn, som selskabet selv kalder »meget lille«. Lønnen skulle senere været steget, men selskabet udbyder stadig »træningsprogrammer«, som piloter skal betale for. Flere kilder fortæller, at praksissen bliver mere og mere udbredt blandt lavprisselskaber i Europa. Berlingske har forelagt konceptet med pay-to-fly for en række danske medlemmer af Europa­-Parlamentet, og her er der uden undtagelse forargelse over den form for ansættelsesmetoder.  »Vi er nødt til at sætte en stopper for det her. Det er optrækkeri, fordi piloterne er dybt afhængige af at have flyvetimer, og så misbruger man deres arbejdskraft,« siger medlem af Europa-Parlamentet Jens Rohde (R). »Hvis man forestiller sig sådan nogle metoder bredt ud på andre dele af arbejdsmarkedet, der kræver træning eller erfaring, kan enhver sige sig selv, at vi får et grotesk arbejdsmarked.«  Når piloter sig ja til ansættelser som for eksempel pay-to-fly, hænger det sammen med, at man ofte skal have en vis mængde erfaring, inden man kan få job hos de store, velrenommerede selskaber. Den slags erfaring kan være svær at få, og derfor siger nogle piloter også ja til at betale for at gå på arbejde. Men sådan bør det ikke være, mener blandt andre Venstres medlem af EU-Parlamentet, Morten Løkkegaard. »Pay-to-fly er bare endnu et forsøg på at lave kontraktlige spidsfindigheder, der gør, at man kan udnytte arbejdskraften. Og det har aldrig været meningen med systemet, og det er endnu et eksempel på, at vi skal have ryddet op i systemet,« siger han.  Også SFs Margrethe Auken er bekymret. »Det er helt forfærdeligt for de unge piloter, at de skal flyve på egen betaling. Jeg spørger altid, hvem det er, der betaler for de billige flybilletter, og svaret er, at det er personalet om bord på flyet,« siger hun. Tidligere på året fremlagde EU-Kommissionen sin luftfartsstrategi, der havde stort fokus på fair konkurrence, men mindre fokus på arbejdsforholdene i luftfartsbranchen. Sidenhen har Europa-Parlamentet udarbejdet en betænkning til Kommissionens arbejde, hvori man anmoder om en regulering af atypiske ansættelser i luftfartsindustrien. I løbet af efteråret skal luftfartspakken diskuteres i Europa-Parlamentet.  »Pay-to-fly-ordningerne er et af mange symptomer på, at den europæiske luftfartsbranche er alvorligt syg. Det er åbenlyst vanvittigt, at nogle flyselskaber presser unge piloter, der ofte har en stor gæld fra uddannelsen, til at betale for at gå på arbejde. Det er en branche, hvor arbejdsvilkår er i frit fald, og de ordentlige flyselskaber er hårdt pressede af den unfair konkurrence fra skruppelløse selskaber, som udnytter reglerne på det groveste,« siger Ole Christensen (S), der var ordfører på parlamentets betænkning. Hos den danske fagforening for piloter og kabinepersonale, FPU, har man gennem et stykke tid kendt til pay-to-fly-kontrakterne, og næstformand Anders Mark Jensen kalder metoden for noget af det slemmeste, der findes, på et allerede kreativt arbejdsmarked. »Vi har set det en hel del, og det er et stigende problem rundt omkring. Det er et stort problem i visse dele af Europa. Og jo mere, det breder sig, desto større et problem bliver det også i Danmark, for vi er et lille land,« siger han.  »Det er en måde at tjene penge på sine medarbejdere på, og det er at udnytte folk, som kommer ud med en meget stor gæld og er desperate for at få nogle flyvetimer. Det er ren misbrug af medarbejderne, og så er det dybt perverst, at man kan tjene penge på sine egne medarbejdere.« Anders Mark Jensens holdninger deles af European Cockpit Association, der er den europæiske paraplyorganisation for pilotfagforeninger. »For os er det det værste eksempel på de nye måder at ansætte folk på – eller rettere ikke at ansætte folk på,« siger formand Dirk Polloczek. Berlingske har kontaktet Air Baltic for at få en kommentar fra dem om deres ansættelsesforhold. Selskabet vendte oprindeligt tilbage med besked om, at man ville svare på henvendelsen, men at det ikke var muligt inden for den fastlagte tidsramme. Berlingske har ad to omgange skubbet denne tidsramme med et døgn, men Air Baltic er stadig ikke vendt tilbage med svar på avisens henvendelse. ",
        "metadata": {
            "source": "https://www.berlingske.dk/oekonomi/danske-eu-politikere-i-oproer-over-kontrakter-piloter-skal-betale-for-at",
            "image_url": "https://berlingske.bmcdn.dk/media/cache/resolve/image_x_large/image/12/123827/18313674-bombardier-cseries.jpg",
            "publication_time": "Mandag d. 28. august 2017, kl. 06.30",
            "author": "Michael Korsgaard Nielsen",
            "related_links": [],
            "attachments": []
        }
    }
}