{
    "version": "1.0",
    "document": {
        "id": "https://www_berlingske_dk/kommentarer/professor-forsvarer-personlige-co2-kvoter-klimaet-er-et-personligt",
        "title": "Professor forsvarer personlige CO₂-kvoter: Klimaet er et personligt ansvar",
        "content": "Berlingskebragte 18. november lederen »Klimaet er først og fremmest et politisk ansvar«, der udspringer af en artikel fraJyllands-Postenom personlige CO₂-kvoter (12.11.2024). Klimaet er først og fremmest et politisk ansvar, mener lederskribenten hos Berlingske. Idéudspillet om de personlige CO₂-kvoter deler danskerne i to lejre – dem, der er for, og dem, der er imod. Et idéudspil, der er fremført af to klimaprofessorer – Eigil Kaas fra Københavns Universitet og undertegnede. Inden vi ser på CO₂-idéudspillet, lad mig da fremhæve, hvilken klimaverden vi observerer. Over de seneste mange årtier har vi målt stigende temperaturer og nedbørsmængder, observeret hyppigere og mere intense, ekstreme klimahændelser med alvorlige økonomiske og menneskelige konsekvenser til følge. Det bliver kun meget værre ud i tid, hvilketBerlingskeselv har synliggjort i artiklen: »Danskerne står over for gigantisk regning til sikring mod oversvømmelse«, hvor klimaskaderne mod 2100 løber op i mere end 400 milliarder kroner efter stormfloder og skybrud. Vi har set stigende globale udledninger af drivhusgas, for eksempel CO₂ og metan til atmosfæren med dels rekordsættende værdier i 2024, dels rekordsættende koncentrationer i atmosfæren, hvor 50 procent af CO₂’en bliver i atmosfæren i cirka 50 år og 20 procent i flere hundrede år. Dermed er sporene lagt til en verden i hastigere forandring – en verden, der bliver varmere og mere klimaekstrem. Vi har en faglig videnskabelig forståelse for, dels hvad vi observerer, dels hvad der er os i vente ud i tid. Dette til trods mener lederskribenterne hos Berlingske, at klimaansvaret ligger hos det politiske system. Et politisk system, der nu gennem adskillige årtier og med 29 afholdte COP-møder på ingen måde har leveret de nødvendige gennembrud. Der er brug for at tænke nyt. Vi har desperat brug fremgang – nye ideer og et åbent mindset. Indtil videre må vi konstatere, at den globale klimapolitik ikke har forhindret hyppigere klimaekstremer med alvorlige konsekvenser. Tværtimod. Det er tilsyneladende Berlingskes holdning, at vi skal have mere af det samme – mere af det, der har vist sig ikke at fungere, når det kommer til at løse den globale klimakrise. Jo mere vi får af det, der ikke fungerer, jo mere klimaramt bliver vores verden. Se blot klimaudviklingen over tid. En lederskribents holdning, der vil føre til alvorlige klimakonsekvenserifølge Berlingske selv. »Vi må erkende, at mennesker og vores adfærd er problemet, når det kommer til drivhusgasudledningerne og klimaet, men også løsningen.«Fold sammenLæs mereFoto: Thomas Borberg. Klimaet er ikke kun et politisk ansvar, men et fælles ansvar. Vi skal alle på banen. Og her peger ansvaret i høj grad på os som mennesker – på vores adfærd. Vi løser ikke store og komplekse samfundsudfordringer, uden at hvert enkelt menneske yder sit – i samspil med for eksempel politikerne. Vi må erkende, at mennesker og vores adfærd er problemet, når det kommer til drivhusgasudledningerne og klimaet, men også løsningen. Vi kan ikke fortsætte med at skubbe ansvaret fra os – og over på politikerne. Og pege fingre ad det politiske system. Klimaet er især et personligt ansvar for mig, dig og os alle. Så længe vi mener, at klimaet kun er et politisk ansvar, lykkes vi aldrig med at løse klimaproblemerne. Vi kan ikke gennemføre så store og nødvendige transitioner uden folkelig opbakning. Mennesket skal i centrum. Som borgere bidrager vi alle til problemet med alt for høje drivhusgasudledninger. Heldigvis har vi alle mulighed for at bidrage til løsningerne. Hvordan vi vil prioritere vores udledninger, må være op til den enkelte. Ideen om personlige kvoter – med andre ord et udledningsloft, inden afgifterne træder ind – er blot et eksempel på, hvor drastiske midler der kan blive nødvendige for at komme i mål. Det mål kunne for eksempel være seks ton CO₂ om året pr. person, cirka det halve af, hvad vi udleder i dag. Den bedste og mest effektive måde at opfylde målet på er, hvis vi selv indser og forstår nødvendigheden. Alternativet er blandt andet høje afgifter og stramme reguleringer. Vi bliver som borgere nødt til at forstå alvoren og tage et personligt klimaansvar. Politikerne vil aldrig rykke tilstrækkeligt på klimatransitionen, hvis ikke vi borgere går forrest og lægger et politisk pres. Måden vi gør det på – altså »hvordan« vi gør det i praksis – udestår stadig, og her må kloge folk med rette fagligheder i spil. Men fordi noget er svært, friholder det os dels ikke fra et personligt ansvar, dels fra at skabe forandring. Sebastian Mernild er ph.d. og dr.scient. samt professor i klimaforandringer og leder af SDU Climate Cluster. Derudover var han hovedforfatter på FNs Klimapanels (IPCC) »Sixth Assessment Report«. ",
        "metadata": {
            "source": "https://www.berlingske.dk/kommentarer/professor-forsvarer-personlige-co2-kvoter-klimaet-er-et-personligt",
            "image_url": null,
            "publication_time": "Onsdag d. 20. november 2024, kl. 13.05",
            "author": null,
            "related_links": [],
            "attachments": []
        }
    }
}