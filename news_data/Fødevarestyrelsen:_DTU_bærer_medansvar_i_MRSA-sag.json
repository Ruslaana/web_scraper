{
    "version": "1.0",
    "document": {
        "id": "https://www_berlingske_dk/politik/foedevarestyrelsen-dtu-baerer-medansvar-i-mrsa-sag",
        "title": "Fødevarestyrelsen: DTU bærer medansvar i MRSA-sag",
        "content": "Håndteringen af den resistente bakterie MRSA har udløst et slagsmål mellem Fødevarestyrelsen og Danmarks Tekniske Universitets (DTU) fødevareinstitut. Sidstnævnte mener ikke, at deres råd til myndigheder og politikere er blevet gengivet retvisende. Esben Egede Rasmussen, der er direktør i Fødevarestyrelsen, mener ikke, at styrelsen har undertrykt nogle forslag.  I stedet mener han, at DTU har indvilget i at foretage nogle prioriteringer, der senere har fået kritik af DTUs egne forskere. Uenigheden bunder i en række anbefalinger fra en styregruppe. Gruppen blev nedsat med den opgave at udvælge nogle metoder til håndtering af smitte med MRSA-bakterien. I styregruppen sad flere forskellige parter. En af dem var DTUs fødevareinstitut.  Under arbejdet kom instituttets repræsentant med flere forslag. Et af dem var en undersøgelse af avlstoppen i den danske grisebestand. Men da gruppen til sidst skulle vælge hvilke af de forskellige forslag, der skulle videregives, blev det forslag ikke valgt. Siden har DTU-forskeren Frank Aarestrup udtalt kritik af den beslutning til pressen. Det mente Fødevarestyrelsen var et problem. Det kontaktede de ledelse på DTU og fortalte. - Der bliver truffet en beslutning (i styregruppen, red.), og den er DTU en del af. Der har vi så et forskelligt syn på, hvor meget det binder, og hvordan det skal fremstilles, siger Esben Egede Rasmussen.  DTUs ledelse kritiserede fredag en redegørelse om forløbet fra Fødevarestyrelsen. Ledelsen mener ikke, at deres forskeres uenighed er gengivet retvisende. Blandt andet mener ledelsen, at redegørelsen tillægger DTU's repræsentant en indsigelsesret, som DTU ikke mener, personen har. Det overrasker dog Esben Egede Rasmussen. - Der blev truffet en beslutning. Det lå også i kommissoriet, at en sådan beslutning skulle træffes, da gruppen blev nedsat, siger han. - Derfor har vi lagt til grund, at der var enighed. Det mener DTU ikke, at vi kunne lægge til grund. /ritzau/ ",
        "metadata": {
            "source": "https://www.berlingske.dk/politik/foedevarestyrelsen-dtu-baerer-medansvar-i-mrsa-sag",
            "image_url": "https://berlingske.bmcdn.dk/media/cache/resolve/image_x_large/image/9/90550/15260696-rb-plus-mrsa-svigt-udstiller-u.jpeg",
            "publication_time": "Lørdag d. 29. oktober 2016, kl. 11.52",
            "author": null,
            "related_links": [],
            "attachments": []
        }
    }
}