{
    "version": "1.0",
    "document": {
        "id": "https://www_berlingske_dk/internationalt/gerningsmanden-bag-biograf-massakre-risikerer-doedsstraf",
        "title": "Gerningsmanden bag biograf-massakre risikerer dødsstraf",
        "content": "USA: Juryen i retssagen mod 27-årige James Holmes, som er kendt skyldig i at dræbe tolv personer under en biografforestilling i den amerikanske delstat Colorado, vil ikke udelukke, at Holmes kan blive idømt dødsstraf, selv om han er psykisk syg, skriver Reuters. James Holmes skød og dræbte de tolv personer under premieren på Batman-filmen »The Dark Knight Rises« i Aurora uden for Denver i sommeren 2012. 70 personer blev såret. Flere eksperter har under retssagen forklaret, at den 27-årige gerningsmand lider af skizofreni, og at det var stemmer i hans hoved, som fik ham til at udføre massakren. Juryen bestående af ni kvinder og tre mænd vil nu høre fra vidner til skyderiet i biografen og vil derefter drøfte, hvorvidt den 27-årige skal henrettes. BNB",
        "metadata": {
            "source": "https://www.berlingske.dk/internationalt/gerningsmanden-bag-biograf-massakre-risikerer-doedsstraf",
            "image_url": "https://berlingske.bmcdn.dk/media/cache/resolve/image_x_large/image/41/411039/10076213-usa-shootingdenver.jpg",
            "publication_time": "Tirsdag d. 04. august 2015, kl. 05.17",
            "author": null,
            "related_links": [],
            "attachments": []
        }
    }
}