{
    "version": "1.0",
    "document": {
        "id": "https://www_berlingske_dk/virksomheder/soemandsboss-hvis-i-vil-have-jeres-faerger-maa-i-komme-og-hente-dem",
        "title": "Sømandsboss: »Hvis I vil have jeres færger må I komme og hente dem«",
        "content": "En ny »rundsbordssamtale« mellem DFDS, Eurotunnel, de konfliktende søfolk og den franske regering endte torsdag eftermiddag uden resultat. Men det begynder at skinne igennem, at også den franske stat er træt af konflikten med de søfolk, som i over en måned har holdt to færger besat. »Alain Vidalies (viceminister for transport, red.) gentog regeringens absolutte krav om, at DFDS skal kunne fortsætte med at arbejde i Calais havn«, skrev ministeriet i sin pressemeddelelse efter mødet. »Vi er meget tilfredse med at få så klar en opbakning,« siger DFDS' informationschef, Gert Jakobsen.  Søfolkene har gjort livet besværligt for DFDS, efter et Eurotunnel i juni besluttede at indstille driften og i stedet chartre de to færger Rodin og Berlioz til DFDS. I nogle dage blev havnen fysisk blokeret for DFDS, og i begyndelsen af denne uge indstillede DFDS trafikken i to døgn, efter at søfolk frade to besatte færger havde affyret nødraketter mod en DFDS-færger.  Det står klart, at der er to store anstødssten i forhandlingerne: Dels vil DFDS og Eurotunnel ikke tilbyde job til alle de søfolk, som hidtil har sejlet for Eurotunnel. Og dels vil DFDS selv vælge, hvem man vil ansætte. Eurotunnmel har arbejdet med en model, hvor et kooperativ af søfolk har drevet færgerne på vegne af Eurotunnel. Det bliver ikke en model, som DFDS vil acceptere. »Det har været diskuteret på mødet, ja,« bekræfter Gert Jakobsen. »Men Eurotunnel er heller ikke et rederi. Vi er et rederi. Vi ansætter vores egne søfolk, vi har egen bemandingsafdeling og teknisk afdeling, og det er den forretningsmodel, vi bruger i hele verden - og i øvrigt også på vores nuværende færger i Kanalen.«  På mødet måtte man konkludere, at man ikke kommer meget videre, før søfolkenes kooperativ er blevet erklæret juridisk opløst. Så vil de kunne få udbetalt løn fra det franske svar på Lønmodtagernes Garantifond, og de vil kunne få hyre andre steder. Fredag kl. 14.30 er der møde i handelsretten i Boulogne-sur-Mer om netop en tvangsopløsning af kooperativet. Men uanset udfaldet af retsmødet har søfolkene ikke tænkt sig at flytte sig fra de besatte skibe. »Hvis  de vil have dem, så må de komme og hente dem,« sagde lederen af søfolkenes fagforening, Eric Vercoutre, til AFP. Han sagde videre, at han var utilfreds med udfaldet af torsdagens møde i ministeriet, og at hans folk er klar til nye aktioner. ",
        "metadata": {
            "source": "https://www.berlingske.dk/virksomheder/soemandsboss-hvis-i-vil-have-jeres-faerger-maa-i-komme-og-hente-dem",
            "image_url": "https://berlingske.bmcdn.dk/media/cache/resolve/image_x_large/image/25/255845/10027256-france-portsstrike.jpg",
            "publication_time": "Fredag d. 31. juli 2015, kl. 11.52",
            "author": "Uffe Gardel",
            "related_links": [],
            "attachments": []
        }
    }
}