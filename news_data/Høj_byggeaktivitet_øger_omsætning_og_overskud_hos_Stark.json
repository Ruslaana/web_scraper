{
    "version": "1.0",
    "document": {
        "id": "https://www_berlingske_dk/business/hoej-byggeaktivitet-oeger-omsaetning-og-overskud-hos-stark",
        "title": "Høj byggeaktivitet øger omsætning og overskud hos Stark",
        "content": "Der har været masser at lave for de danske håndværksvirksomheder i det forgangne år. Det mærker man hos Stark Group, der driver byggemarkeder, som henvender sig til professionelle kunder. Stark har tirsdag præsenteret sit årsregnskab for regnskabsåret 2021/22, og det viser en omsætning på 44,6 milliarder kroner. Det svarer til en fremgang på 21 procent sammenlignet med året forinden. Driftsresultatet endte på 3,6 milliarder kroner, hvilket er en fremgang på 41 procent. »Vi har været igennem et år, der på alle måder har været ekstraordinært. Første halvår var præget af pandemi, mangel på byggematerialer og meget stor aktivitet i byggeriet.« »Det gav travlhed, som vi aldrig har set det i nyere tid. Det seneste halvår var præget af inflation og følgerne af krig i Ukraine,« siger finansdirektør Sisse Fjelsted Rasmussen i en kommentar til regnskabet. Medvirkende til omsætningsvæksten har også været de 12 opkøb, som selskabet har foretaget, primært i Tyskland og Sverige. Seneste skud på stammen er de norsk-svenske flisespecialister FagFlis og FF Kakel, og Stark planlægger at fortsætte med at udvide porteføljen med »en offensiv opkøbsagenda«. »Vi ser ind i et akkvisitionsmarked, hvor finansieringen er blevet vanskeligere og dyrere.« »Samtidig ser vi, at flere og flere sælgere har taget bestik af de nye markedsvilkår og tilpasser deres forventninger til markedets værdiansættelser.« »Vores vurdering er, at vi fortsat ser ind i et attraktivt marked for virksomhedshandler,« siger Sisse Fjelsted Rasmussen. /ritzau/ ",
        "metadata": {
            "source": "https://www.berlingske.dk/business/hoej-byggeaktivitet-oeger-omsaetning-og-overskud-hos-stark",
            "image_url": "https://berlingske.bmcdn.dk/media/cache/resolve/image_x_large_vertical/image/161/1615770/24263424-afasf.jpg",
            "publication_time": "Tirsdag d. 15. november 2022, kl. 08.55",
            "author": null,
            "related_links": [],
            "attachments": []
        }
    }
}