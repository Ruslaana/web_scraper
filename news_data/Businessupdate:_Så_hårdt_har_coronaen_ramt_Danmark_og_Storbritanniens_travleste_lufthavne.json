{
    "version": "1.0",
    "document": {
        "id": "https://www_berlingske_dk/business/businessupdate-saa-haardt-har-coronaen-ramt-danmark-og-storbritanniens",
        "title": "Businessupdate: Så hårdt har coronaen ramt Danmark og Storbritanniens travleste lufthavne",
        "content": "Godeftermiddag og velkommen til ugens sidste businessupdate, der som altid fører dig sikkert igennem de vigtigste historier om erhvervslivet og økonomien netop nu. Vi begynder med nedslående trafiktal fra både Københavns Lufthavn og London Heathrow Airport, som normalt er en af verdens travleste lufthavne. God læselyst! Fredag harKøbenhavns Lufthavn offentliggjort trafiktal for juni. Selvom der med genåbningen af de europæiske grænser er fremgang at spore, er der stadig tale om nedslående læsning for luftfartsbranchen. Sammenlignet med juni 2019 er antallet af passagerer faldet med næsten 95 procent. I alt var der 151.085 rejsende igennem terminalerne, mens der i juni sidste år kunne tælles 2.942.888 rejsende. Det er dog en stigning på 277 procent i forhold til maj, da der kun var 40.118 passagerer. »Som verden ser ud lige nu, forventer vi et fald i antal rejsende denne sommer på omkring 85 procent. Det betyder, at Danmark vil miste op mod 1,5 millioner udenlandske turister og forretningsfolk i sommermånederne. Det er dyrt ikke blot for luftfarten, men også for hele den danske oplevelsesøkonomi med for eksempel hoteller, kultur og restauranter,« udtaler Peter Krogsgaard, kommerciel direktør i Københavns Lufthavn, i en pressemeddelelse. År til dato er antallet af passagerer faldet med 65 procent sammenlignet med samme periode i 2019, da der var 14.444.766 rejsende gennem Københavns Lufthavn, mens der til og med juni i år har været 5.021.315 passagerer. Men Danmarks største lufthavn er langt fra alene om atpræsentere ekstremt lave trafiktal. London Heathrow Airport, som normalt er Storbritanniens travleste lufthavn, har oplevet et passagerfald på 97 procent, når man sammenligner maj 2019 med maj 2020. Sidste år havde lufthavnen 6.768.903 passagerer, mens der i år kun har været 227.230 rejsende i maj. Adm. direktør i Heathrow,John Holland-Kaye, siger til Sky News, at covid-19-lukningen af lufthavnen har været »ødelæggende« for luftfarten. Men måske er der også lysere tider i sigte for Heathrow. I hvert fald hardanskere nu fået mulighed for at rejse til Storbritannien, efter at Udenrigsministeriet fredag har ændret status fra orange til gult niveau og dermed givet grønt lys for rejser.  Coronakrisen har givet en seriøs rundbarbering af danskernes pensionsafkast, men nu kan kunder i pensionsselskabet Velliv for første gang i år glæde sig over, at de er i plus. Finans skriver, at fortsat fremgang i begyndelsen af juli har sendt årets samlede afkast over 0 procent for kunder i det brede pensionsprodukt med middel risiko og 15-20 år til pensionering. For hele året kan Velliv mønstre et afkast på 0,04 procent, viser selskabets opdaterede afkasttal. »Jeg er glad for at se, at den strategi, vi lagde fra årets begyndelse, har båret frugt,« siger Anders Stensbøl Christiansen, investeringsdirektør i Velliv,til Finans. Allerede i begyndelsen af året valgte Velliv en mere defensiv og forsigtig strategi. Ikke fordi pensionsselskabet forudså coronakrisen, men ud fra en forventning om, at økonomien befandt sig i den sidste del af et længerevarende opsving. Derfor blev globale aktier og mindre selskaber undervægtet, og der blev tegnet forsikringer mod finansiel uro. Jens Peter Svendsen, bedre kendt som Låsby-Svendsen, er død. Det sker tre måneder efter et uheld i hjemmet,skriver B.T. Låsby Svendsen, som blev 90 år, var både berømt og berygtet for sine evner som handelsmand. Han handlede med alt fra tæpper, biler og heste til faldefærdige ejendomme, som ofte blev lejet ud til mindre bemidlede og socialt udsatte. Det er hans ene søn, som oplyser på Facebook, at Låsby Svendsen er gået bort. »I dag er vores far, farfar og svigerfar blevet begravet. Efter e uheld i hjemmet for tre måneder siden, hvor han faldt og pådrog sig to brud på rygsøjlen, skulle han i en alder af 90 år lære at gå igen, hvilket var hårdt for ham,« lyder det i opslaget, hvor det tilføjes, at han sov stille ind 3. juli, og at bisættelsen har fundet sted. 1. Dansk stjernedesigner meldes på vej på børsen — men hvor bliver de ambitiøse elbiler af?Knap fire år efter at den danske stjernedesigner Henrik Fisker relancerede sit bilmærke i eget navn, har lige præcis nul kunder modtaget en bil fra Fisker, skriver Berlingskes Jonas Rimer Hansen. I stedet er tidsplaner udskudt og store ambitioner om banebrydende teknologi droppet. Nu meldes selskabet på vej mod en mulig børsnotering. Læs historien her 2. SAS i duel med obligationsejerne: Første udspil til redningsplan afvistSAS er løbet ind i den første forhindring i forsøget på at skaffe livsvigtig kapital til selskabet. En central brik i planen er, at obligationsejere skal have ombyttet deres obligationer til aktier, men det vil de ikke være med til, skriver journalist Torsten Cordes. Læs historien her 3. Voldsom fremgang i PC-salget under coronakrisenHjemmearbejde fik rigtig mange til at købe ny PC under coronakrisen. Dermed er lang tids tilbagegang i salget pludselig blevet ændret til en fremgang på over 11 procent og med en ny konge af PC-tronen til følge, skriver journalist Thomas Breinstrup. Læs historien her 4. Uber betaler bøde på 25 millioner kronerSagen mod Uber i Danmark er nået til en afgørelse, da det hollandske selskab Uber BV har indvilget i at betale en bøde på 25 millioner kroner for overtrædelse af taxilovgivningen. Det oplyser Københavns Politi i en pressemeddelelse. Uber, som er en platform for privat kørsel, buldrede ind i Danmark i 2014 og havde på et tidspunkt næsten 2.000 chauffører i København. Men i 2017 trak Uber sig ud af landet efter nogle alvorlige sammenstød med taxibranchen, politikere og fagforeninger. Læs historien her 5. Danmarks største iværksættere slår sig sammen: »Der har manglet noget«Coronakrisen blottede en problematik i det danske iværksættermiljø. Derfor er en gammel idé kommet på banen, og nu går 50 af Danmarks mest prominente iværksættere sammen om at danne en brancheforening, som skal være fælles stemme for de fremadstormende techstartups. Det skriver Berlingskes Sebastian Persson. Læs historien her",
        "metadata": {
            "source": "https://www.berlingske.dk/business/businessupdate-saa-haardt-har-coronaen-ramt-danmark-og-storbritanniens",
            "image_url": "https://berlingske.bmcdn.dk/media/cache/resolve/image_x_large/image/131/1313211/23469040-britain-health-virus-transport-travel.jpg",
            "publication_time": "Fredag d. 10. juli 2020, kl. 16.29",
            "author": "Louise Kastberg",
            "related_links": [],
            "attachments": []
        }
    }
}