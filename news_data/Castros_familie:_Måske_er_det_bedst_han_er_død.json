{
    "version": "1.0",
    "document": {
        "id": "https://www_berlingske_dk/internationalt/castros-familie-maaske-er-det-bedst-han-er-doed",
        "title": "Castros familie: Måske er det bedst han er død",
        "content": "Ariel Castro døde lidt før kl. 23 (lokal tid), men familien blev først underrettet om Ariel Castros selvmord to timer senere. Inden da var det gået verden rundt på internettet. - Og det er vi vrede over, siger Ariel Castros svoger, Juan Alicea, til CNN. Den 53-årige Castro blev fundet død i sin celle i Correctional Reception Center i den amerikanske Ohio, hvor han afsonede en dom på livstid plus 1.000 år for at have kidnappet tre piger, holdt dem indespærret i årevis og voldtaget dem mange gange. Han er far til en seks-årig pige, som den ene af de indespærrede kvinder fødte i sit fangenskab. - Jeg græder af flere årsager, siger Maria Castro Montes, som er kusine til den nu afdøde forbryder.- Mine første tanker gik til, om pigerne havde fået besked. Ja, jeg taler om de kidnappede piger, siger Maria Castro Montes.  - Jeg tænkte på, hvad der nu går igennem deres hoveder. Men måske var det her i virkeligheden det bedste. Jeg tror, at det forhold, at han nu er død, er den bedste måde, de kan få fred i sindet på, siger kusinen. Ariel Castro afsonede ikke sin dom sammen med de øvrige fanger. Han var anbragt i en celle for sig selv, hvor han blev tilset en gang hver halve time. Hvordan det alligevel lykkedes ham at kunne hænge sig selv, skal en undersøgelse nu fastslå. ",
        "metadata": {
            "source": "https://www.berlingske.dk/internationalt/castros-familie-maaske-er-det-bedst-han-er-doed",
            "image_url": "https://berlingske.bmcdn.dk/media/cache/resolve/image_x_large_vertical/image/54/541025/6779366-usa-missingohio.jpg",
            "publication_time": "Onsdag d. 04. september 2013, kl. 14.22",
            "author": "Niels O. Hansen",
            "related_links": [],
            "attachments": []
        }
    }
}