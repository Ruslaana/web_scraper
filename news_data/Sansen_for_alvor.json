{
    "version": "1.0",
    "document": {
        "id": "https://www_berlingske_dk/kommentatorer/sansen-for-alvor",
        "title": "Sansen  for alvor",
        "content": "Det fremstår da også umiddelbart som et ret uskyldigt tiltag til glæde for de mange, for hvem det ville være yderst meningsfuldt at blive gift på en plet med personlig betydning. Men spørgsmålet skal ses i et større perspektiv, som det jo altid er tilfældet, når der sker indgreb i den alvor, der hører kristendommen til. Sagen er nemlig, at hvis en vielse foregår ude i naturen eller i folks egne haver, er der stor risiko for, at noget andet end Guds betydning vil få den største rolle at spille. Så kan fokus snarere blive rettet mod de smukke omgivelser eller den nostalgiske følelse ved at blive viet på selvsamme plet, hvor man engang sad og legede i sandkassen. Udenfor kirkens murer bliver det endnu lettere for menneskene at forme kristendommen efter egne følelser og forestillinger. Kirkerummets myndighedsværdi opleves jo netop gennem dets understregning af, at vi står i forhold til noget større. Flere vil hævde, at også den storslåede natur kan minde os om dette, hvilket naturligvis til en vis grad er sandt. Men mest på det lidt banalt ærefrygtige niveau, hvor man kan føle sig lille og ydmyg på nogenlunde gratis vis. Det vil sige uden samtidig at blive mødt af den kristne påmindelse om menneskets begrænsning, der - hvor uromantisk det end lyder - også hører vielsen til. Fordi den hører til, hver gang den enkelte træder frem for Gud. Set i det lys kan de udendørs vielser tolkes som endnu et skridt i retning af den uforpligtende tilgang til det religiøse, der jo allerede eksisterer iblandt os. Og som blev synlig i DRs to programmer i denne uge, »Gør Danmark dansk«, hvor man blandt andet så, hvordan én af de medvirkende uden tøven deltog i en bøn i en moské. Sikkert fordi gudsbegrebet for hende er så vagt og uklart, at hun sagtens for sjov kan deltage i en religiøs handling, som hun næppe finder særlig meningsfuld.Hvis man endelig skal give en slags definition på det uhåndterlige ord »danskhed«, som vi så længe har bakset med, må det være manglen på sans for alvor. Dybt i mange danskere findes en afslappet og ironisk tilgang til det højtidelige, hvilket også kan rumme noget godt. Men den beklagelige konsekvens er, at manglen på respekt for det højstemte er med til at forfladige synet på kristendommen. Derfor fremstår tanken om udendørs vielser som et uklogt forsøg på at komme den i forvejen lidt overfladiske tilgang til det religiøse i møde. I stedet bør man fra øverste hold værne om alvoren ved det religiøse ved at betone kirkerummets betydning og modsætte sig bevægelsen, hvor kristendommen formes efter vore egne selviscenesatte og til tider lidt useriøse præmisser. Og hvor man har glemt betydningen af intuitivt at afholde sig fra at deltage i et muslimsk ritual, som man ikke tror på. Af respekt for dem, der har denne tro og af respekt for sig selv. Kirkerummet er indbegrebet af højtidelighed og selvbesindelse. Det er et rum i samfundet, hvor sansen for alvor stadig findes. Og det er et rum, som vi skal vi gøre alt, hvad vi kan for at værne om.",
        "metadata": {
            "source": "https://www.berlingske.dk/kommentatorer/sansen-for-alvor",
            "image_url": "https://berlingske.bmcdn.dk/media/cache/resolve/image_x_large/image/38/388382/5264880-srine-gotfredsen-sogneprst-og-journalist.jpg",
            "publication_time": "Fredag d. 07. september 2012, kl. 22.30",
            "author": null,
            "related_links": [],
            "attachments": []
        }
    }
}