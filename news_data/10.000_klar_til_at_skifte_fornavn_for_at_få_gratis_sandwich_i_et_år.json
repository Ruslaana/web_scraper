{
    "version": "1.0",
    "document": {
        "id": "https://www_berlingske_dk/virksomheder/10000-klar-til-at-skifte-fornavn-for-at-faa-gratis-sandwich-i-et-aar",
        "title": "10.000 klar til at skifte fornavn for at få gratis sandwich i et år",
        "content": "Det har uden tvivl været en festlig dag på kontoret, da marketingfolkene i den amerikanske fastfoodkæde Subway udtænkte det seneste tiltag til at skaffe offentlig opmærksomhed. Det blev til et tilbud ud over det sædvanlige: Skift fornavn til »Subway«, og få gratis sandwich for resten af livet. Øjensynligt har det ikke været helt så skørt, som det lyder, for ifølge Subway selv har næsten 10.000 mennesker inden for de første 96 timer givet tilsagn om at være med i konkurrencen om præmien. Vinderen vil blive udpeget senere i denne måned, og ud over sandwichforbruget – svarende til en værdi på 50.000 dollar (340.000 kroner) – vil vedkommende få penge til at betale omkostningerne ved officielt at skifte fornavn, sat til 750 dollar (5.100 kroner). Det er slut med at melde sig i køen. Konkurrencen var kun åben fra 1. til 4. august. Det fremgår ikke, om vinderen forpligter sig til at bevare sit nye fornavn, eller om vedkommende senere kan vælge at skifte tilbage til sit fødenavn. Det er ikke første gang, at Subway serverer gratis sandwich på livstid. I 2022 vandt amerikaneren James Kunz et tilsvarende gavekort på 50.000 dollar, efter at han havde fået lavet en tatovering på 30 gange 30 centimeter med logoet for Subways seneste reklamekampagne. Subway-koncernen, der blev stiftet i 1965 af den dengang 17-årige Fred DeLuca og familievennen Peter Buck, har næsten 37.000 filialer med omkring 410.000 ansatte i flere end 100 lande. Koncernen ejes af stifternes familie og har hovedsæde i den amerikanske delstat Connecticut på østkysten af landet. Menkæden er i færd med at finde en ny ejer. Tilsyneladende er private kapitalfonde interesserede i at overtage, og salget vil ifølge nyhedsbureauet Reuters kunne indbringe op mod ni milliarder dollar (61,3 milliarder kroner). En handel kan muligvis allerede falde på plads ved udgangen af august. Siden 2016 har Subway lukket tusinder af spisesteder i USA. Koncernen har for de seneste 12 måneder haft et overskud før skatter og nedskrivninger på omkring 800 millioner dollar (5,44 milliarder kroner).",
        "metadata": {
            "source": "https://www.berlingske.dk/virksomheder/10000-klar-til-at-skifte-fornavn-for-at-faa-gratis-sandwich-i-et-aar",
            "image_url": null,
            "publication_time": "Onsdag d. 09. august 2023, kl. 10.30",
            "author": "Thomas Breinstrup",
            "related_links": [],
            "attachments": []
        }
    }
}