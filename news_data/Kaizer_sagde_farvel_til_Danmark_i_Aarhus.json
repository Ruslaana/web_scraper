{
    "version": "1.0",
    "document": {
        "id": "https://www_berlingske_dk/musikanmeldelser/kaizer-sagde-farvel-til-danmark-i-aarhus",
        "title": "Kaizer sagde farvel til Danmark i Aarhus",
        "content": "Det kræver sin mand at udføre en koncert iført en gammel gasmaske fra 2. Verdenskrig og pianisten, harmonikaspilleren og eneren Helge Rise måtte da også smide sin halvvejs inde i showet, da norske Kaizers Orchestra fredag aften ved dette års Northside Festival i Aarhus gav en ganske glimrende indføring i, hvorfor de er blevet så populære - også uden for deres hjemlands grænser. En koncert, der så oven i købet var bandets sidste nogensinde på dansk grund idet de til efteråret opløser sig selv. Set i dét lys var det måske en smule pauvert at slutte deres æra af med en koncert, der kun fik lov til at vare lidt over en time. Det er vilkårene, når et stramt festivalprogram skal holdes, men det kunne have været på i sin plads, hvis Northside havde valgt at lade bandet lukke og slukke fredag aften, så de kunne have fortsat til den lyse morgen.   For Kaizers Orhestra er et liveband, der formår at sætte gang i festen og deres kærlighed til Danmark skinnede tydeligt igennem under selve koncerten, hvor forsanger Janove Ottesen gang på gang lovpriste publikum og oven i købet sendte en lille hyldest til Kim Larsen med et omkvæd af »Midt om Natten«. Derudover blev det til en stram sætliste indledt med den fængende »Aldri vodka, Violeta«, der fik festivalpublikummet med fra start. Kaizers har en svingende sound tydeligt inspireret af en gammel visetradition tilsat en gedigen gang balkanrock poppet op med brug af alt fra megafon til olietønder, og det virker bare i en festivalsammenhæng, hvor det handler om at få publikum med. Og det fik de sympatiske nordmænd især med hits som »En for orgelet, en for meg« og ikke mindst »Maestro«, hvor hammeren blev svunget mod olietønderne og Helge Rise spillede den mest groovy trækharmonika hørt længe.  Dette blev et kort, men rungende dansk farvel fra et stort skandinavist band, der havde fortjent lidt mere plads på programmet. Hvem: Kaizers OrchestraHvor: Northside Festival, Ådalen i AarhusHvornår: Fredag aften",
        "metadata": {
            "source": "https://www.berlingske.dk/musikanmeldelser/kaizer-sagde-farvel-til-danmark-i-aarhus",
            "image_url": "https://berlingske.bmcdn.dk/media/cache/resolve/image_x_large/image/23/236580/6517569-kaizer.jpg",
            "publication_time": "Fredag d. 14. juni 2013, kl. 23.36",
            "author": "Lars Rix",
            "related_links": [],
            "attachments": []
        }
    }
}