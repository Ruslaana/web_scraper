{
    "version": "1.0",
    "document": {
        "id": "https://www_berlingske_dk/sport/fc-barcelona-afstraffer-blege-bsv-i-champions-league",
        "title": "FC Barcelona afstraffer blege BSV i Champions League",
        "content": "Barcelona. Bjerringbro-Silkeborg blev nærmest jordet, da det danske mesterhold søndag var på besøg hos FC Barcelona i Champions League. På udebane mod den skræmmende modstander måtte BSV erkende overmagten, da Barcelona vandt opgøret 34-19 i Palau Blaugrana. BSV leverede en skuffende indsats i et opgør, der udviklede sig til et rent mareridt for danskerne. De danske mestre var aldrig i nærheden af at få revanche for nederlaget senest mod netop Barcelona, som i Danmark vandt 27-23 i et opgør, hvor BSV dog ydede langt mere modstand. Efter otte kampe i Champions League ligger BSV placeret på næstsidstepladsen i gruppe A med fire point efter otte kampe. Mikkel Hansen scorede fire gange, da Paris Saint-Germain besejrede ungarske Veszprem 28-24 i samme gruppe, og dermed topper Paris og Barcelona gruppen med 14 point hver. De seks øverste hold går videre i turneringen, og det forventes, at BSV skal kæmpe med polske Wisla Plock og Kadetten Schaffhausen om den sjetteplads, der netop giver avancement. BSV var taget til Barcelona med håbet om at leve op til det første opgør og indlede anden halvdel af turneringen med en god præstation. - Vi vil ned og vise dem, at vi har lært mest af kamp ét. Det vil vi gøre i alle kampe. - Vi jagter endnu bedre præstationer i anden halvdel. Vi vil tættere på flere overraskelser, lød det således fra træner Peter Bredsdorff-Larsen inden opgøret. Pausestillingen på 19-10 til catalonierne vidnede dog om noget andet, og anden halvleg blev indledt som en rendyrket afstraffelse af det danske mandskab. Efter hele 13 minutter scorede BSV således det blot andet mål i halvlegen til 12-26. Barcelona havde ikke tænkte sig at træde på bremsen og spare kræfter, og 32-15-føringen med syv minutter før tid talte sit eget sprog. Et par sjuskede Barcelona-afslutninger tillod dog BSV at reducere nogle gange, men det hele var ren kosmetik, og BSV kunne tage hjem med en pinlig skuffelse i bagagen.",
        "metadata": {
            "source": "https://www.berlingske.dk/sport/fc-barcelona-afstraffer-blege-bsv-i-champions-league",
            "image_url": "https://berlingske.bmcdn.dk/media/cache/resolve/image_x_large/image/10/105813/15593617-bo-amstrup---20161127185719417.jpeg",
            "publication_time": "Søndag d. 27. november 2016, kl. 19.05",
            "author": null,
            "related_links": [],
            "attachments": []
        }
    }
}