{
    "version": "1.0",
    "document": {
        "id": "https://www_berlingske_dk/internationalt/er-tre-britiske-moedre-flyttet-ind-i-kalifatet-med-ni-boern",
        "title": "Er tre britiske mødre flyttet ind i kalifatet med ni børn?",
        "content": "LONDON: Briterne har et stort og voksende problem, og indtil nu har ingen fundet en løsning. Derfor måtte indenrigsminister Theresa May nøjes med en indtrængende appel og advarsler, da hun torsdag i en tale prøvede at dæmme op for strømmen af briter — unge mænd, unge kvinder, teenagere og de seneste dage mødre med børn — fra at tage til Syrien og til et sted »uden demokrati, uden love og uden lighed.« »Hvis man rejser, så afviser man friheden. Man vender ryggen til sin familie og lokalsamfund og omfavner i stedet had, intolerance og brutalitet,« sagde May. Tre kvinder i 30erne fra Bradford i det nordlige England er den seneste opsigtsvækkende historie om briter, der forsvinder over grænsen fra Tyrkiet. Ligesom med de mange før dem formoder de britiske myndigheder, at kvinderne ønsker at slutte sig til islamisk stat, IS. Det helt ekstraordinære er, at de tre søstre har taget deres ni børn i alderen tre til 15 år med sig. Kvinderne er født i Storbritannien og kommer fra en familie med pakistanske rødder. De havde taget børnene med på pilgrimsrejse til de muslimske hellige steder i Saudi-Arabien, men i stedet for som forventet at tage hjem bagefter rejste de til Tyrkiet. Formodningen er, at familierne herfra er blevet smuglet over grænsen til Syrien. En af kvindernes brødre har i mere end et år været i Syrien, hvor man formoder, at han nu har sluttet sig til IS. En af kvinderne har ringet til et familiemedlem og sagt, at de er i Syrien og har det godt.  Naboer til de tre søstre fortæller, at de var meget religiøse. Nogle af de større børn har lavet opslag på sociale medier med dybt religiøse muslimske budskaber. En af kvinderne var blevet skilt, hvorefter hendes mand var taget til Pakistan. De to andre fædre er stået frem på et pressemøde, hvor de indtrængende har bedt deres hustruer om at vende hjem og tænke på børnenes sikkerhed. »Vil I ikke nok komme tilbage og kontakte mig. Jeg er ikke vred. Vil I ikke nok komme tilbage, alt er normalt. Kom hjem til vores normale liv, vil I ikke nok. De er små børn,« sagde Muhammad Shoaib i en appel, der er sendt videre via britiske medier, og hvor han flere gange beskrev sit ægteskab som »perfekt«. Til britiske medier har naboer fortalt om skænderier og mulige problemer, men ingen i Bradford eller i familien har kunnet give svar på, hvad der har fået søstrene til at tage en så dramatisk beslutning. Der har heller ikke været svar på, hvorfor familierne tog på den religiøse rejse uden fædrene. Indenrigsminister May prøvede i efteråret sidste år at dæmme op for problemet med IS-sympatisørers udrejse ved blandt andet at give øgede beføjelser til at reagere på mistanke ved grænseovergange og ved at give mulighed for at inddrage pas, men siden er problemet bare blevet større. Dengang gjaldt bekymringen især unge mænd, der sluttede sig til kampene for Islamisk Stat. Siden er unge kvinder taget af sted. Så var det purunge teenagepiger og blandt andet fire fra samme skole. For få dage siden blev en 17-årig dreng fra Dewsbury lidt syd for Bradford angiveligt dræbt i en selvmordsaktion i Irak, da han udløste en eksplosion i en bil.  De britiske myndigheder har i samarbejde med tyrkiske kolleger haft held med at få sendt teenage-drenge hjem, inden de nåede frem til Syrien. En pige blev hentet ud af flyet, lige da det var ved at lette fra London. Bradford-søstrene blev også udsat for forhør under de strammede regler, da de stod i lufthavnen og ville rejse ud med børnene. Det betød, at de i marts kom for sent til flyet, men myndighederne understreger, at der ikke blev fundet nogen grund til et udrejseforbud, og pilgrimsrejsen blev bare udsat til maj, hvor den 15-årige dreng agerede den mandlige ledsager, der bliver krævet i Saudi-Arabien. Anonyme politikilder siger, at man nødigt vil udsætte sig for kritik af at forhindre troende i at tage på pilgrimsrejse. Terroreksperter har sagt, at der har været eksempler på, at unge mænd finder en vej tilbage fra Syrien, men Islamisk Stat bruger angiveligt brutale metoder og fængslinger for at forhindre det. Det kan gøre det næsten umuligt for kvinder at vende hjem til Storbritannien, hvis de skulle ønske det. Under den rigide tolkning af fundamentalistisk islam, som IS dyrker, vil det være forbudt og svært for kvinderne at bevæge sig rundt uden mandlig ledsager.  »Rejs ikke. Bland jer ikke i farlige aktiviteter,« lød det torsdag fra May til andre briter, der er ved at lade sig lokke til Syrien. Det har både myndigheder og regering sagt mange gange før. Man har også opfordret forældre til at holde ekstra godt øje med børn og unge og deres aktiviteter på nettet. Men i Bradford kan man konstatere, at det ikke hjælper, når mødrene selv tager til Syrien med deres børn.",
        "metadata": {
            "source": "https://www.berlingske.dk/internationalt/er-tre-britiske-moedre-flyttet-ind-i-kalifatet-med-ni-boern",
            "image_url": "https://berlingske.bmcdn.dk/media/cache/resolve/image_x_large/image/23/233294/9357049-20udltopshots-britain-syriajpg.jpeg",
            "publication_time": "Fredag d. 19. juni 2015, kl. 17.00",
            "author": "Uffe Taudal",
            "related_links": [],
            "attachments": []
        }
    }
}