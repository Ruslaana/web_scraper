{
    "version": "1.0",
    "document": {
        "id": "https://www_berlingske_dk/internationalt/amerikansk-stat-forbyder-ansatte-at-sige-global-opvarmning",
        "title": "Amerikansk stat forbyder ansatte at sige »global opvarmning«",
        "content": "Ord som »global opvarmning«, »klimaforandringer« og »bæredygtighed« blusseropmed jævne mellemrumi den offentlige debat, og man kan roligt sige, at meningerne er delte. Der er dog sjældent hørt om et forbud mod at bruge de nævnte ord i klimadebatten, som det er tilfældet nu i Florida, der er USAs tredjestørste delstat.  3.200 ansatte i delstatens miljøministerium har nemlig fået besked på ikke at bruge politisk kontroversielle ord i e-mails, rapporter og i andre officielle sammenhænge, skriver avisenMiami Herald. »Vi fik at vide ikke at bruge udtrykkende 'klimaforandringer', 'global opvarmning' eller 'bæredygtighed,« siger Christopher Byrd, der indtil 2013 var advokat i miljøministeriets ledelsessekretariat.  I stedet er myndighederne kommet op med nye ord som »klimadrevne forandringer« og »klimafaktorer«. En anden tidligere ansat, Kristina Trotta, fortæller, at hendes chef gjorde det tydeligt over for hende, at hun skulle droppe ord som global opvarmning og klimaforandringer til et medarbejdermøde sidste år.  »Vi skal ikke diskutere noget, der ikke er en sand kendsgerning,« lød det fra chefen. Forbuddet kommer på trods af, at videnskabsmænd forudser, at Florida er en af de steder, der vil tabe mest på klimaforandringer. Storbyerne Tampa og Miami samt turistparadiset Key West kan risikere at stå over for enorme oversvømmelser, hvis verdenshavene fortsætter med at stige, ligesom orkaner vil blive hyppigere og kraftigere i området, advarer videnskabsmænd. Selvom tidligere ansatte beskylder guvernør Rick Scott for ord-forbuddet, nægter den republikanske guvernør at føre sådan en politik i Florida.  Rick Scott, der har ledet delstaten siden 2011, har ellers tidligere sagt, at han »ikke er overbevist« om, at klimaforandringer er delvis menneskeskabte. Professor i geologi ved University of Miami, Harold Wanless, kritiserer guvernør Rick Scott for politisk censur og kræver, at han skifter kurs i klimadebatten. »Vi er nødt til at indlede en reel planlægning, og det er der absolut ingen tegn på, at denne guvernør vil,« siger han til avisen og fortsætter: »På dette fremskredne tidspunkt er det mere end absurd at afvise at bruge ordet klimaforandring. Det er nærmest kriminelt.«",
        "metadata": {
            "source": "https://www.berlingske.dk/internationalt/amerikansk-stat-forbyder-ansatte-at-sige-global-opvarmning",
            "image_url": "https://berlingske.bmcdn.dk/media/cache/resolve/image_x_large/image/9/92899/8408726-florida.jpg",
            "publication_time": "Torsdag d. 12. marts 2015, kl. 14.34",
            "author": "Sultan Sahin",
            "related_links": [],
            "attachments": []
        }
    }
}