{
    "version": "1.0",
    "document": {
        "id": "https://www_berlingske_dk/kommentatorer/danmarks-fremtid-skal-bygges-paa-intentioner-og-forlorne",
        "title": "Danmarks fremtid skal bygges på intentioner og forlorne fællesskaber",
        "content": "Følelser, helst stærke følelser vædet i tårer og klædt i Dannebrog, er i høj kurs for tiden. Det samme er fællesskabet. Ikke så underligt, når vi nu har en regering, der udelukkende består af et parti med en lang sentimental tradition for lovprisning af fællesskabet – ikke mindst deres eget. Uanset, hvor forloren og påtvungen samhørigheden er, så er den god for os alle sammen. Og udskammes skal de, der vægrer sig ved dyrkelsen af andre guder, lader til at være den ultimative politiske slagvare her i begyndelsen af Mette F-æraen. Det er godt set af den dygtige dame. I en brutal og usikker verden er det rart at blive mindet om, at vi altid kan finde trøst og tryghed i det rødhvide fællesskab her i verdens bedste stat. »Jeg er simpelthen så stolt over at skulle stå i spidsen for kulturen, der er en af de allervigtigste grundpiller for vores demokrati og en helt unik samlende kraft for vores fællesskab,«sagde den nye kulturministerAne Halsboe-Jørgensen ved sin tiltrædelse. Ikke et ord om kunst. Og klichékanonen fortsatte: »Jeg brænder for at skabe større lighed i samfundet, og det gælder også på kulturområdet, hvor vi skal have flere med i vores fantastiske kultur-, idræts- og foreningsliv. Jeg glæder mig til at komme i dialog med alle dele af kulturlivet i den kommende tid.« Kulturministerens og partiets berøringsangst med det farlige begreb kunst fik, dramatikerenHassan Preisler til tasterne. På Facebook skrev han: »Kunsten kan lige så vel være til for det modsatte, nemlig at flå os fri at det ulideligt indsnævrende, omklamrende, belærende, ensrettende, dikterende, fordummende, udslettende, paralyserende, truende, manipulerende, reducerende, forførende, klamme, grimme, stygge, onde fællesskab!«  Og det har han jo ret i. Men Preisler er jo ikke bare kunstner. Han er også afviger, måske endda liberal, ja, næsten på samme måde, som de onde mænd i Cepos og den finansielle sektor. Den politiske helliggørelse af fællesskabet sidder dybt i bevidstheden også i kredse, hvor man beskæftiger sig professionelt med kunstnerisk udfoldelse. I foråret blev jeg kontaktet af vores fælles tv-station DR, der var i gang med at producere en række programmer om politisk musik med DAD-sangeren Jesper Binzer som vært. Tilrettelæggeren ville gerne have mig og sangeren Johan Olsen med i programmet, fordi vores fælles orkester »Pligten Kalder« var et af de eneste danske, der ikke er fællesskabsorienteret! Aha, den vinkel havde jeg godt nok aldrig hørt før. Ligesom jeg heller aldrig har tænkt på, om Katinka, Mø eller Lars Lilholt er fællesskabsorienterede. Men at det nok var lidt suspekt, at Pligten Kalder ikke er det, var jeg ikke i tvivl om. Fællesskabets ophøjede status – forlorent som forløjet – skal nok vedblive med at være en bærende søjle i»Fremtidens Danmark«, som overskriften lød på statsministerens stort anlagte konference tirsdag i Fredericia. Næsten al politik i dag og i fremtiden skal stadig sælges på billige følelser. Til at pryde talerstolen, hvor deltagerne hørte om, at Danmark skal være flittigere, dygtigere, stærkere, rigere, friere, mere ansvarlig, mere retfærdig, grønnere, sikrere og varmere, havde statsministeren allieret sig med ingen ringere end det nye danske fællesskabs absolutte superstjerne, landstræner Kasper Hjulmand. Forhåbentlig bidrog den følsomme mand med noget mere substantielt end Mettes letforståelige intentioner. Bortset fra at danskerne også skal være flittigere, kan de jo ikke bestå ikke-testen, men stort set kan sammenfattes under parolen: Godt er bedre end dårligt, og sport er vigtigere end kunst. Torben Steno er vært på Berlingske-programmet »Cordua & Steno« og musiker",
        "metadata": {
            "source": "https://www.berlingske.dk/kommentatorer/danmarks-fremtid-skal-bygges-paa-intentioner-og-forlorne",
            "image_url": "https://berlingske.bmcdn.dk/media/cache/resolve/image_x_large/image/145/1456742/23839347-steno-og-johan.jpg",
            "publication_time": "Torsdag d. 26. august 2021, kl. 13.00",
            "author": "Torben Steno",
            "related_links": [],
            "attachments": []
        }
    }
}