{
    "version": "1.0",
    "document": {
        "id": "https://www_berlingske_dk/samfund/udenrigsministeriet-fraraader-danskere-at-rejse-til-egypten",
        "title": "Udenrigsministeriet fraråder danskere at rejse til Egypten",
        "content": "Udenrigsministeriet har torsdag aften meldt ud, at det fraråder rejser til Egypten. Udmeldingen kommer, fordi Udenrigsministeriet vurderer, der er høj risiko for terrorhandlinger, herunder bombeangreb og bortførelser i hele Egypten. Også mod turistmål. Rejsende opfordres derfor til at udvise forsigtighed, hvis man befinder sig i det nordafrikanske land. Også på steder, hvor større menneskemængder er samlet. De egyptiske myndigheder har oprettet omfattende sikkerhedsforanstaltninger i turistområderne, men et angreb på en turistbus 16. februar i Taba viser, at der er forhøjet risiko for terrorangreb også i disse områder.  En Sinaibaseret terrorgruppe har udstedt en advarsel om, at den planlægger at udvide sine angreb, og Udenrigsministeriet fraråder derfor alle rejser til den nordlige del af Sinai. Derudover frarådes alle ikke-nødvendige rejser til det sydlige Sinai med undtagelse af Sharm el-Sheikh by og ressortområder. I det hele taget fraråder Udenrigsministeriet samtlige ikke-nødvendige rejser til hele Egypten med undtagelse af turistområderne ved Rødehavet samt Luxor og Aswan og Nilkrydstogter imellem disse byer og Abu Simbel. Man kan dog fortsat foretage flyskift i Cairo-lufthavn, hvis lufthavnsområdet ikke forlades, oplyser ministeriet. Det er den vedvarende ustabile politiske situation i Egypten, der fortsat fører til demonstrationer, vold og terrorhandlinger. Udenrigsministeriet advarer om, at der er stigende risiko for, at vold også kan blive rettet mod udlændinge. Derfor lyder opfordringen, at man bør undgå demonstrationer og afholde sig fra at fotografere demonstranter og sikkerhedspersonale. Fire personer mistede livet 16. februar, da en bombe eksploderede i en bus med sydkoreanske turister på Sinai-halvøen nær en egyptisk grænseovergang til Israel. Tre sydkoreanere og deres egyptiske chauffør mistede livet, mens mindst 13 personer blev såret, da bomben gik af.",
        "metadata": {
            "source": "https://www.berlingske.dk/samfund/udenrigsministeriet-fraraader-danskere-at-rejse-til-egypten",
            "image_url": "https://berlingske.bmcdn.dk/media/cache/resolve/image_x_large/image/40/404847/7199731-egypt-unrest-bomb-sinai.jpg",
            "publication_time": "Torsdag d. 27. februar 2014, kl. 21.19",
            "author": null,
            "related_links": [],
            "attachments": []
        }
    }
}