{
    "version": "1.0",
    "document": {
        "id": "https://www_berlingske_dk/internationalt/big-ben-taarn-skal-omdoebes",
        "title": "Big Ben-tårn skal omdøbes",
        "content": "Tårnet på Westminster Palace i London skal fremover hedde Elizabeth Tower. Det blev ifølge avisen The Guardian besluttet sent mandag aften. Det verdenskendte tårn, som ofte kaldes Big Ben, selv om det er klokken i tårnet, der egentlig bærer dette navn, er placeret på den del af bygningen, der rummer Underhuset (House of Commons, red.). Tårnet får sit nye navn i anledning af, at dronning Elizabeth II har siddet på den britiske trone i 60 år - og efter en kampagne ført an af flere parlamentsmedlemmer. - Det britiske underhus' kommission hilser forslaget om at omdøbe klokketårnet til ære for dronningens diamantjubilæum og vil sørge for, at denne beslutning bliver gennemført på en hensigtsmæssig måde, siger en talsmand til The Guardian. Ændringen vil give en symmetri i Westminster Palace, da tårnet i den vestlige ende af bygningen, der er placeret på Overhuset (House of Lords, red.) er navngivet Victoria Tårnet - til ære for den eneste anden britiske monark til at fuldføre 60 år på tronen.",
        "metadata": {
            "source": "https://www.berlingske.dk/internationalt/big-ben-taarn-skal-omdoebes",
            "image_url": "https://berlingske.bmcdn.dk/media/cache/resolve/image_x_large/image/20/209726/5300682-britain-diamond-jubilee.jpg",
            "publication_time": "Onsdag d. 27. juni 2012, kl. 11.32",
            "author": "Birgit Baunehøj",
            "related_links": [],
            "attachments": []
        }
    }
}