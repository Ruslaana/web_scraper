{
    "version": "1.0",
    "document": {
        "id": "https://www_berlingske_dk/kultur/en-t-shirt-fra-koebenhavn-fik-ham-til-at-raabe-vi-er-naesten-i-familie",
        "title": "En T-shirt fra København fik ham til at råbe: »Vi er næsten i familie«",
        "content": "Hvis der er et sted, de følger tronskiftet med næsten lige så stor interesse som i Danmark, er det i denkommende dronning Marys hjemland,Tasmanien. Det fortæller William Rainbird, der i lighed med den danske kronprinsesse er vokset op på den fjerntliggende ø, der ligger gemt væk syd for Australien. »Alle elsker historien om Mary«, siger han og tilføjer, at han også selv har fulgt med i nyheden om, at hun nu skal være dronning. »Da hun blev gift medkronprins Frederik, var det en gigantisk historie, og hele Tasmanien fulgte brylluppet på tv. Det er et eventyr, at nogen fra Tasmanien blev prinsesse. Det kommer næppe til at ske igen lige foreløbig«, siger han med henvisning til det usandsynlige møde mellem kronprins Frederik og Mary ved OL i Sydney i år 2000. Kronprins Frederik og kronprinsesse Mary kysser hinanden i Vor Frue Kirke fredag d. 14. maj 2004.Fold sammenLæs mereFoto: Søren Bidstrup. Dengang mødte de hinanden på baren Slip Inn, og Mary Donaldson blev pludselig verdensberømt. De australske medier følger fortsat det danske kongehus tæt, og de seneste uger har dækningen af det kommende tronskrifte været massiv. Australske medier har blandt andet besøgt Marysbarndomshjemog skrevet læssevis af historier om »Queen Mary«. William Rainbird har fulgt ivrigt med. Han er selv fra byen Launceston fra den nordlige del af Tasmanien, mens den kommende dronning Mary er fra hovedstaden Hobart. I dag er han flyttet til storbyen Melbourne og er grafisk designer. Berlingske løber bogstaveligt talt ind i ham i Miami i USA, hvor han er på ferie. Det er Berlingskes kulturredaktør, Birgitte Borup, også, og hun har vovet sig ud på en løbetur med sin sporty kæreste, der bærer en T-shirt fra det årlige københavnske halvmaraton. Berlingskes kulturredaktør, Birgitte Borup, mødte en fyr fra den kommende dronning Marys hjemland, Tasmanien, under en løbetur i USA.Fold sammenLæs mereFoto: privatfoto. T-shirtens påskrift »CPH Half« får William Rainbird til at råbe: »Vi er næsten i familie. Jeg er fra Tasmanien ligesom jeres dronning.« »Vi er stolte af Mary i Tasmanien. Hun er vildt populær!,« uddyber han og fortæller, at det har givet det ellers ret ukendte Tasmanien en lidt tydeligere plet på verdenskortet – akkurat som de fleste tasmaniere i dag kender Danmark. »Jeg er især imponeret over, at hun har lært dansk. Det er mit indtryk, at det er et ufatteligt svært sprog.« Han noterer, at balladen om Kronprinsens besøg i Madrid også er blevet bemærket og omtalt »down under«, men at den nu er overskygget af nyheden om tronskiftet. »Folk har talt om, at Kronprinsen har været en »bad boy«. Men det er gået under radaren den seneste tid.« Han har aldrig selv mødt Mary, men understreger med et grin, at der alligevel er en forbindelse. »Min far, som i dag er i 80erne, underviste Marys far i matematik. Så du kan skrive, at du har interviewet Marys fars matematiklærers søn.«",
        "metadata": {
            "source": "https://www.berlingske.dk/kultur/en-t-shirt-fra-koebenhavn-fik-ham-til-at-raabe-vi-er-naesten-i-familie",
            "image_url": "https://berlingske.bmcdn.dk/media/cache/resolve/image_x_large_vertical/image/175/1753822/24613674-vi-er-nsten-i-familie-jeg-er-fra-tasmanien-lige.jpg",
            "publication_time": "Lørdag d. 13. januar 2024, kl. 20.23",
            "author": "Birgitte Borup",
            "related_links": [],
            "attachments": []
        }
    }
}