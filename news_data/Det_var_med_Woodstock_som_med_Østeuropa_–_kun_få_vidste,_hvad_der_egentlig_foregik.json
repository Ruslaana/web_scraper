{
    "version": "1.0",
    "document": {
        "id": "https://www_berlingske_dk/kommentatorer/det-var-med-woodstock-som-med-oesteuropa-kun-faa-vidste-hvad-der",
        "title": "Det var med Woodstock som med Østeuropa – kun få vidste, hvad der egentlig foregik",
        "content": "Lech Walesa er på vej til Danmark. Skibsværftsarbejderen, der med solidaritetsbevægelsen knækkede ryggen på Sovjet-imperiet og senere blev præsident og nobelpristager. Jeg mødte ham for ti år siden i Gdansk ved 30-årsfejringen. Jeg spurgte ham, hvordan han dog vovede at sætte sig op imod Sovjet-magten. Jeg havde lært på universitetet, at når et land én gang var blevet kommunistisk, ville det altid være kommunistisk, fordi kommunisterne sad på al økonomi og kommunikation. Han svarede: »Jamen, vi var simple folk. Vi vidste jo ikke, at det var umuligt!« Efter en lille pause tilføjede han: »Og vi havde paven!« Bertel HaarderFold sammenLæs mere Et utroligt rammende svar. Miraklet blev udført af jævne arbejdere og bønder – ikke intellektuelle – der stædigt holdt fast i deres krav og værdier, deres fagforeninger, deres selveje – og den katolske kirke, der på det tidspunkt havde en polsk pave. Tænk, hvad polakkerne også modstod under nazisternes forsøg på at udslette al polsk kultur, godt fulgt op af kommunisterne, der i Katyn-skovene aflivede 40.000 officerer ved nakkeskud for at komme den polske elite til livs. Det er ikke sært, at Polen altid skaber besvær og går sine egne vegne uden særligt hensyn til de vestlige demokratiske værdier. Friheden var dyrekøbt. Landet vil selv bestemme. Den ungarske forfatter György Konrad bekræfter, at det ikke var de intellektuelle, der gik foran: »Hvad angår Ungarn, er det et helt andet element, der har været vigtigt, nemlig den tavse, men stædige daglige modstand, som kom fra det småborgerskab, der blev skabt under reformerne i tresserne og halvfjerdserne. De private næringsdrivende, de handlende, kvægopdrætterne, alle dem, der holdt liv i den såkaldte sekundær-økonomi. Sekundær? Sandheden er, at der fra disse mennesker kom et minimum af økonomisk fornuft, ja, fornuft i det hele taget, som tillod os at omgå systemets groteske ineffektivitet og opretholde en lidt mere anstændig levestandard end i de andre kommunistiske lande. Denne arbejdsomme og tavse, næsten usynlige verden har spillet en bemærkelsesværdig rolle i kommunismens opløsning.« Forud var gået et væbnet oprør i 1956, som brutalt blev slået ned af Sovjet-magten ligesom det efterfølgende oprør i Tjekkoslovakiet, der blev invaderet af de kommunistiske nabolande i 1968.  Historien om undertrykte lande, der befriede sig selv, er en del af forklaringen på, at netop disse lande har svært med at indordne sig EUs rettighedsbaserede demokratiopfattelse. Folkene vil forståeligt nok ikke kostes rundt med, og det udnytter de ledende nationalister til egen fordel. I de samme år i Vesten var det de intellektuelle, der satte tonen. Netop i år fejres Woodstock-festivalen i 1969, der for mig og mange andre stod som symbolet på den fredsommelige hippiekultur. Men det var med Woodstock som med Central- og Østeuropa: Kun få vidste, hvad der egentlig foregik. Der var ungdoms- og studenteroprør, nymarxisme og Vietnam-demonstrationer. Forelæsninger blev erstattet af gruppearbejde, hvor vi delte hinandens uvidenhed. På kollegieværelserne hang plakater med idolerne Che Guevara, Fidel Castro, Ho Chi Minh og Formand Mao. Gudebilleder fra diktaturstater blev dyrket. Jo bedre, jo længere væk! På Askov Højskole så jeg en kanyle stukket gennem et par snavsede underbukser lige i øjet på den store satan, præsident Nixon!  Jeg satte det på vers til melodien »Snart dages det brødre, det lysner i øst« (socialisternes march): »De talte om fred, men de virked´ ved krig / og militarisme og vold. / I Danmark man hørte ej fangernes skrig, / censuren var bødlernes skjold! / Fredsom´lige danske man så i hvert sogn / blev spændt for den rustrøde vogn! De dyrkede Mao og Castro og Ho / Jo bedre, jo længere væk! / De vragede viden og valgte at tro / på rød propaganda og præk! / De tro'de på talen om lighed og fred, / hvis ikke de bare flød med!« Venstreorienterede, frisindede og grundtvigske lærere havde travlt med at være unge med de unge. Og flipperlivet blomstrede. Bedst symboliseret af Woodstock-festivalen i Staten New York, hvor en halv million unge blev høje af psykedeliske stoffer og musik midt i mudder og ubeskriveligt svineri. Den kultur efterlod sig ikke meget positivt. Derfor gik den også i sin mor igen. Kollektiverne endte i egoisme og forsømmelse af børnene. Illusionerne brast. Men de simple folk i Central- og Østeuropa, der kastede det totalitære åg af sig og lod økonomisk fornuft afløse den ideologiske galskab (som betog så mange intellektuelle i Vesten) – dem er der virkelig grund til at mindes – også selv om selvstændighedstrangen misbruges af kræfter, der ikke vil det europæiske samarbejde noget godt. Velkommen, Walesa!",
        "metadata": {
            "source": "https://www.berlingske.dk/kommentatorer/det-var-med-woodstock-som-med-oesteuropa-kun-faa-vidste-hvad-der",
            "image_url": "https://berlingske.bmcdn.dk/media/cache/resolve/image_x_large/image/118/1188485/23078763-us-entertainment-music-culture-history-festival-woodstock.jpg",
            "publication_time": "Søndag d. 25. august 2019, kl. 18.22",
            "author": null,
            "related_links": [],
            "attachments": []
        }
    }
}