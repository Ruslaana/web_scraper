{
    "version": "1.0",
    "document": {
        "id": "https://www_berlingske_dk/sport/bianchi-har-paadraget-sig-svaer-hjerneskade",
        "title": "Bianchi har pådraget sig svær hjerneskade",
        "content": "Formel 1-teamet Marussia, hvis kører Jules Bianchi søndag var involveret i en alvorlig ulykke under det japanske grand prix, har netop udsendt en pressemeddelelse med seneste nyt om kørerens tilstand - samt et citat fra franskmandens familie. - Det er en meget hård tid for vores familie, men beskederne om støtte og hengivenhed for Jules fra hele verden har været en stor kilde til trøst for os. Vi udtrykker vores store taknemmelighed, skriver Bianchis familie. Endvidere står der, at Jules Bianchi har pådraget sig en såkaldt diffus axonal skade, hvilket er en traumatisk hjerneskade. Ofte medfører de en permanent hjerneskade, men de er sjældent dødelige.  Hans tilstand vurderes fortsat som kritisk men stabil. Han forbliver på intensivafdelingen på Mie General Hospital i Yokkaichi. der fortsætter med at overvåge og behandle Bianchi - Den medicinske stab på hospitalet yder den bedste mulige behandling og pleje, og vi er taknemmelige for alt, hvad de har gjort for Jules siden uheldet, skriver Marussia-teamet, der lover nye opdateringer, når det findes nødvendigt.  Bianchi kørte under søndagens løb ind i en kranvogn, der var ved løfte en anden forulykket bil væk fra banen. ",
        "metadata": {
            "source": "https://www.berlingske.dk/sport/bianchi-har-paadraget-sig-svaer-hjerneskade",
            "image_url": "https://berlingske.bmcdn.dk/media/cache/resolve/image_x_large/image/79/790496/7744858-auto-prix-f1-mon-files.jpeg",
            "publication_time": "Tirsdag d. 07. oktober 2014, kl. 16.57",
            "author": null,
            "related_links": [],
            "attachments": []
        }
    }
}