{
    "version": "1.0",
    "document": {
        "id": "https://www_berlingske_dk/analyse-og-perspektiv/lars-rebien-har-et-tilbud-til-christiansborg-sig-ja",
        "title": "Lars Rebien har et tilbud til Christiansborg – sig ja!",
        "content": "Danmarks håndtering af coronakrisen skal kulegraves, så vi kan bruge både gode og dårlige erfaringer til at udvikle et mere professionelt og robust beredskab, inden næste store sundhedskrise slår ned. Dette simple, menkloge forslagkommer fra formanden for Novo Nordisk Fonden, Lars Rebien Sørensen, og fra koncernchef Ida Sofie Jensen fra lægemiddelindustriforeningen, Lif. Begge har i de seneste måneder spillet en diskret, men vigtig rolle med at hjælpe myndigheder og regering med blandt andet at organisere den nødvendige testkapacitet herhjemme. De understreger, at målet med en undersøgelse – som efter deres mening bør foretages af eksperter – ikke handler om at udpege syndebukke eller pege fingre af de embedsmænd og politikere, som har knoklet i døgndrift på at finde de rigtige modtræk mod coronakrisen. Målet er ene og alene at ruste Danmark til mødet med den næste krise, som før eller siden vil ramme os. Skal man sige det kort, er forslaget fra Rebien & Jensen så godt, at hverken regering eller folketing har råd til at sige nej. Ganske vist har statsminister Mette Frederiksen (S) netop gjort det klart, at regeringen vil udforme et nyt beredskab i form af en ny styrelse under Justitsministeriet,der fremover skal sikre forsyning, logistik og kritisk infrastruktur under kriser. Skal fremtidens beredskab organiseres rigtigt – og skal man undgå at ryge ned i de samme faldgruber som under coronakrisen – er man imidlertid nødt til at drage de rigtige konklusioner af den seneste tids intense krisehåndtering og få eksperter til at komme med input til et nyt beredskab, som på samme tid er mere effektivt og fleksibelt. Som Lars Rebien Sørensen og Ida Sofie Jensen fastslår, har coronakrisen blotlagt, at vi skal have bedre adgang til medicin, test og værnemidler, og ikke mindst skal vi være en stærkere del af vaccineforskningen. I kølvandet på coronakrisen har flere politikere allerede slået til lyd for, at Danmark bliver selvforsynende. Men Lars Rebien Sørensen og Ida Sofie Jensen fastslår, at Danmark aldrig vil kunne håndtere en grænseoverskridende sundhedskrise alene: I den situation vil vi være afhængige af internationalt samarbejde, for eksempel når det gælder om adgangen til medicin, og vi vil i det hele taget ikke på nationalt plan alene kunne håndtere og afværge en krise i stor skala. Det betyder ikke, at vi ikke skal se mere  kritisk på, hvordan vi fremover sikrer os bedre og mere solide forsyningskæder – for det skal vi – og her kan især EU-samarbejdet blive afgørende, lyder deres analyse. Når det gælder testområdet, fastslår de, at Danmark var for ringe forberedt.Og de færreste vil kunne sige dem imod. Faktum er, at uden hjælp fra især Novo Nordisk og Novo Nordisk Fonden ville Danmark have været meget længere tid om at få testkapaciteten banket i vejret. Dermed ville det i dag have været endnu sværere at overvåge smitten og bryde smittekæderne. Næste gang bør vores testapparat være bedre planlagt, så vi kan komme hurtigere i gang, lyder deres anbefaling. Når det gælder værnemidler og andet nødvendigt materiel, har Danmark også været presset under coronakrisen. Derfor skal vi også forbedre os på dette punkt. Men samtidig vil det efter Lars Rebien Sørensen og Ida Sofie Jensens vurdering være en illusion at tro, at vi konstant skal stå parat med fyldte lagre med alt nødvendigt udstyr. Det vil ganske enkelt blive for dyrt at udskifte og vedligeholde den slags lagre. I stedet handler det om at udvikle mere fleksible beredskaber, der lynhurtigt kan skaleres op i samspil med andre EU-lande og måske vores naboer i Norden.  Endelig bør fremtidens kriseberedskab hvile på større investeringer i forskning, så Danmark bliver en partner i de stærkeste internationale forskningsmiljøer inden for blandt andet infektionsionssygdomme, vacciner og biologiske trusler. Der skal afsættes flere midler til offentlig forskning, og der er brug for et større fokus på tæt offentligt-privat samarbejde om både beredskab og forskning. Det interessante er, at Danmark har et godt udgangspunkt med dygtige forskningsmiljøer og en bomstærk lægemiddelindustri, der brager frem på verdensmarkedet. Oven i det er Novo Nordisk Fonden klar til at bane vejen, når det handler om at øge danske kompetencer indenfor blandt andet virusforskning. Over for Berlingske fastslår Lars Rebien Sørensen, at fonden er parat til at investere stort i et nyt center, der skal trække os ind i verdenseliten. Og selv om nogle kritikere givetvis vil være bekymret over fondens slagkraft og indflydelse, er der først og sidst grund til at være begejstret over dette tilbud. Hvordan politikerne vil reagere på forslaget om en kulegravning, får vi at se, men langt fra alle vil være begejstret, selv om ideen er indlysende rigtig. Nogle vil frygte, at en ekspertundersøgelse uvægerligt vil komme til at handle om de fejl, der er begået, og at den dernæst vil udvikle sig til at blive en straffeaktion over for flere af de nøglepersoner, der har skullet træffe de svære beslutninger under coronakrisen. Frygten er ikke ubegrundet. Alligevel vil det være en fejl, hvis vi ikke som land evaluerer og lærer af forløbet, når fremtidens beredskab skal opbygges. Uden en tilbundsgående undersøgelse risikerer vi i yderste konsekvens at sætte unødigt mange menneskeliv på spil, når krisen rammer næste gang, ligesom vi risikerer at udløse nye astronomiske regninger. Pointen er, at et bedre beredskab vil kunne resultere i en hurtigere, mere målrettet og dermed mere effektiv indsats, som vil gøre det nemmere at undgå den nedlukning af samfundet, som vi har set under coronakrisen. Nedlukningen har uden tvivl været ekstremt effektiv i forhold til at begrænse smittespredningen, holde antallet af syge og døde på et minimum og forhindre et kollaps i sundhedssektoren. Men som alle ved i dag, har nedlukningen også efterladt en enorm regning. Thomas Larsen er Berlingskes politiske kommentator.",
        "metadata": {
            "source": "https://www.berlingske.dk/analyse-og-perspektiv/lars-rebien-har-et-tilbud-til-christiansborg-sig-ja",
            "image_url": "https://berlingske.bmcdn.dk/media/cache/resolve/image_x_large/image/129/1292941/23420535-.jpg",
            "publication_time": "Torsdag d. 14. maj 2020, kl. 08.35",
            "author": "Thomas Larsen",
            "related_links": [],
            "attachments": []
        }
    }
}