{
    "version": "1.0",
    "document": {
        "id": "https://www_berlingske_dk/kulturkommentar/i-aarhus-vil-de-bruge-hundredvis-af-millioner-paa-vikinger-det-er",
        "title": "I Aarhus vil de bruge hundredvis af millioner på vikinger. Det er en bøvet idé",
        "content": "At Aarhus engang var en vikingeby, ved de færreste. Hvis man besøger byen, er der ganske vist vikinger i lyssignalerne ved fodgængerovergangene, og navnet på byens kunstmuseum, ARoS, stammer helt tilbage fra vikingetiden. Når man så kommer ned i nærheden af domkirken, kan man i en kælder under en Nordea-filial se en lille udstilling, der forklarer det ovenstående: at Aarhus engang for længe siden faktisk var en vikingeby. Nu skal det imidlertid være slut med uvidenheden, hvis det står til byens stadsarkitekt, Anne Mette Boye, og direktøren for Moesgaard Museum, Mads Kähler Holst. De to har sammen og lige her i slutningen af agurketiden lanceret en plan, der vil skabe et nyt vikingemuseum lige ved siden af byens domkirke – for det var nemlig her, vikingerne boede, må vi forstå. Dermed lægger Aarhus sig i slipstrømmen af en række andre byer, blandt andet Roskilde, der også dyrker vikingerne i stor stil.Ifølge VisitDenmarkfindes der mindst 12 vikingeattraktioner allerede. Projektet i Aarhus har et meget løst budget på en halv milliard kroner og et forventet årligt besøgstal på knap 400.000 gæster (hvilket er lidt flere end de 356.000 gæster, Moesgaard Museum havde i 2023). De to tal er altså begge grebet ud af luften. Et ambitiøst supermuseum lige midt i Aarhus ender nok i virkelighedens verden med at koste en del mere end 500 millioner kroner, og selvom det forventede besøgstal baserer sig på en såkaldt analyse, ved enhver, at det er endog meget svært at få den slags besøgstal. For nogle år siden var der masser af »analyser«, der viste, at den mærkelige attraktion Naturkraft vedRingkøbing Fjord nemt kunne få omkring 300.000gæster på et år. Det reelle tal viste sig at være nærmere 45.000, så det er altså ingen garanti for noget som helst, at et konsulentbureau kan finde ud af at skrive store tal på et stykke papir. De optimistiske tal er naturligvis forventelige, når man prøver at sælge en god idé, men det store spørgsmål er, om et vikingemuseum i centrum af Aarhus overhovedeteren god idé. Hvis vi nu lige lader vikingerne blive i kælderen under Nordea, så handler det hele jo også om Aarhus' brand, som det hedder – altså den fortælling, byen har om sig selv. Fortællingen om Aarhus har ikke noget med vikinger at gøre. Med stor dygtighed har aarhusianske politikere siden »Landsudstillingen« i Aarhus i 1909 solgt historien om, at Aarhus først og fremmest er en moderne by. »Danish for progress,« som det hed i et hæsligt reklameslogan for et par år siden. Historien om det Aarhus, vi kan se, er en historie om en by, der elsker alt det nye. En by, der blev til, fordi kombinationen havn og jernbane dengang i begyndelsen af de »moderne tider« viste sig at være en eksplosiv cocktail. Da Aarhus begyndte at vokse i slutningen af 1800-tallet, var Viborg en langt vigtigere by i Jylland, og da Universitetsundervisningen i Jylland i 1928 blev startet i Aarhus, var der mange viborgensere, der var ved at gå til i ærgrelse. Viborg var dengang den naturlige hovedby i landsdelen, og »morgendagens mænd« fra Aarhus stjal med stor dygtighed den trone. Direktøren for Moesgaard Museum, Mads Kähler Holst, er en stor vikingeentusiast. Her er han med til at sætte en af de malplacerede vikinger ind i byens trafiklysFold sammenLæs mereFoto: Henning Bagger/Ritzau Scanpix. I Aarhus byggede man hurtigt og meget, fik et fantastisk, modernistisk rådhus, et lige så fantastisk, modernistisk universitet, man fik »Ringgaaaajen« og en »midtby« og det hele. Aarhus støttede helt naturligt retskrivningsreformen i 1948 og begyndte at stave sit navn med Å. Begge mine forældre kom fra Århus, så i mit hjerte vil byen altid hedde det: Århus. Og Århus handler om fremtiden, ikke om fortiden – det har vi Den Gamle By til. Der er ikke særlig mange gamle bygninger i Aarhus, ingen middelalderby af betydning, og derfor virker et vikingemuseum i centrum af Aarhus da også helt malplaceret. Det gør vikingerne i lyssignalerne i øvrigt også. Når byen nu allerede har Moesgaard Museum, er ideen om endnu et vikingemuseum desuden en smule fantasiløs, og den foreslåede placering klos op ad domkirken virker slet ikke gennemtænkt. Argumentet, der siger, at man med en ny bygning bare genskaber en karré, der blev revet ned i 1916, holder ikke rigtig, synes jeg. Karreen lå også dengang alt for tæt på domkirken, og som man kan se på tegningerne af forslaget, vil en stor bygning med den foreslåede placering reducere Bispetorvet til en smal gade og i øvrigt skygge for kirkens solside, hvor mange mennesker godt kan lide at sidde. Der ville være langt flere vitaminer i en arkitektkonkurrence, der kun handlede om byrummene omkring domkirken, for de har det ikke særlig godt, det er helt sandt. Hvis man endelig vil bygge en stor turistattraktion i centrum af byen, ville det give langt mere mening at placere den i Aarhus Ø, der i høj grad mangler en kulturel attraktion. Man kunne placere vikingemuseet i den triste Navitas-bygning på havnen og så bruge nogle (færre) penge på at »transformere« den til formålet. Det kunne blive fantastisk. En placering tæt på vandet ville give mening i forhold til vikingernes foretrukne transportmiddel, og en genanvendelse af en eksisterende bygning ville desuden være langt mere i tidens ånd, langt mere bæredygtigt, langt mere fremtidsorienteret. »Danish for Progress« – ikke sandt?",
        "metadata": {
            "source": "https://www.berlingske.dk/kulturkommentar/i-aarhus-vil-de-bruge-hundredvis-af-millioner-paa-vikinger-det-er",
            "image_url": "https://berlingske.bmcdn.dk/media/cache/resolve/image_x_large_vertical/image/182/1825243/24770753-illustrationen-her-er-skaldt-indikativt-design.jpg",
            "publication_time": "Mandag d. 12. august 2024, kl. 20.52",
            "author": "Holger Dahl",
            "related_links": [],
            "attachments": []
        }
    }
}