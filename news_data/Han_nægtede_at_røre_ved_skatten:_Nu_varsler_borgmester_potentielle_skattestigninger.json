{
    "version": "1.0",
    "document": {
        "id": "https://www_berlingske_dk/danmark/han-naegtede-at-roere-ved-skatten-nu-varsler-borgmester-potentielle",
        "title": "Han nægtede at røre ved skatten: Nu varsler borgmester potentielle skattestigninger",
        "content": "Endnu en kommune varsler nu skattestigninger som følge af huller i budgettet. Det drejer sig om Glostrup Kommune, hvis socialdemokratiske borgmester, Kasper Damsgaard, har meddelt på Facebook, at han ikke kan frede skatten. Sagen om Glostrup Kommune lægger sig i forlængelse af Frederiksberg Kommune, hvis socialdemokratiske borgmester, Michael Vindfeldt, for nylig også meddelte, atdet lave kommunale skattetryk kunne blive påvirket af huller i kommunebudgettet. Ved sin 1. maj-tale lovede Kasper Damsgaard ellers, at han ikke ville lade skatten stige. Begrundelsen var, at det var blevet dyrere at være borger med de stigende priser. Men ifølge borgmesteren i Glostrup er der nu tre årsager til, at kommunen får sværere ved at få økonomien til at hænge sammen. Han henviser således til, at kommunen oplever en nedgang i indtægtsgrundlaget på grund af faldende tilskud fra staten, udligningsreformen og faldende indtægter fra selskabsskatterne. Derudover henviser han til regeringens og Kommunernes Landsforenings seneste aftale om økonomien, som strammede budgetrammen for kommunerne. Slutteligt henviser han til den stigende inflation. Alt dette, skriver Kasper Damsgaard, »betyder, at vi kan se frem mod besparelser på vores kommunale service« på op mod 60-70 millioner kroner. I Glostrup Kommune har de Danmarks femtelaveste skatteprocent. Satsen ligger på 23,6 procent, mens den gennemsnitlige sats på landsplan ligger på 24,98 procent. Frederiksberg Kommune har på nuværende tidspunkt den laveste skattesats med 22,8 procent. Kasper Damsgaard slutter sit opslag af med at understrege, at der endnu ikke er taget nogen beslutninger, men at det er nødvendigt for kommunen at få styr på økonomien, så den kan levere den velfærd, borgerne forventer. Berlingske har forsøgt at få et interview med Kasper Damsgaard, men han er ikke vendt tilbage på henvendelsen.",
        "metadata": {
            "source": "https://www.berlingske.dk/danmark/han-naegtede-at-roere-ved-skatten-nu-varsler-borgmester-potentielle",
            "image_url": "https://berlingske.bmcdn.dk/media/cache/resolve/image_x_large/image/158/1582993/24179119-.jpg",
            "publication_time": "Søndag d. 21. august 2022, kl. 14.14",
            "author": "Albert Søgaard Thomsen",
            "related_links": [],
            "attachments": []
        }
    }
}