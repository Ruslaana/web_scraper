{
    "version": "1.0",
    "document": {
        "id": "https://www_berlingske_dk/samfund/nye-henvendelser-i-drabssag-efter-udlovning-af-dusoer",
        "title": "Nye henvendelser i drabssag efter udlovning af dusør",
        "content": "Københavns Politi har modtaget ti nye henvendelser i sagen om drabet på den 21-årige Cem Aydin, der blev tæsket ihjel af en gruppe unge mænd foran sine forældres hjem på Frederiksberg for tre år siden. Det sker, efter Cem Aydins familie torsdag udlovede en dusør på en halv million kroner til den, der kan bidrage til opklaring af sagen.  »Vi har modtaget ti henvendelser i går og i går aftes, men der er ikke tale om noget gennembrud i sagen,« siger efterforskningsleder Hans Erik Raben fra Københavns Politi fredag morgen. Cem Aydin blev 19. januar 2012 dræbt af en stor gruppe unge mænd uden for sine forældres hjem på Frederiksberg. Trods intens efterforskning er det ikke lykkedes politiet at opklare sagen. Det har fået familien til at udlove en dusør på en halv million kroner til den, der kan bidrage til opklaringen.  »Penge er en motivationsfaktor, og mange penge kan måske være en stor motivationsfaktor. Vi er nødt til at tænke utraditionelt og håber, at det her er incitament til, at nogen retter henvendelse med afgørende nyt,« siger Hans Erik Raben, der fortsat er optimist: »Når der er tale om otte til ti gerningsmænd, så må der være nogen derude, der ved noget. Det her kan de simpelthen ikke holde mund på. Det nægter vi at tro på. Men de skal nok lige synke spyttet en gang, og så håber vi, at de retter henvendelse til os.«  Københavns Politi kan kontaktes med oplysninger i sagen på telefon 114.",
        "metadata": {
            "source": "https://www.berlingske.dk/samfund/nye-henvendelser-i-drabssag-efter-udlovning-af-dusoer",
            "image_url": "https://berlingske.bmcdn.dk/media/cache/resolve/image_x_large/image/67/679945/10668966-familie-til-drbt-ung-mand-udlover-dusr-p-500000-fredsmarc.jpg",
            "publication_time": "Fredag d. 18. september 2015, kl. 08.14",
            "author": null,
            "related_links": [],
            "attachments": []
        }
    }
}