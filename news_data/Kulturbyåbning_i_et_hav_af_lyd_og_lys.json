{
    "version": "1.0",
    "document": {
        "id": "https://www_berlingske_dk/kultur/kulturbyaabning-i-et-hav-af-lyd-og-lys",
        "title": "Kulturbyåbning i et hav af lyd og lys",
        "content": "Hele Aarhus by vil blive omdannet til flydende hav af mennesker, musik, storslåede scenarier og lysende skibe, når byen 21. januar indleder året som Europæisk Kulturhovedstad 2017. Det storslåede arrangement, der bl.a. omfatter flere end 1.000 korsangere og musikere samt 5.000 øvrige medvirkende, der bærer tusindvis af oplyste skibe i procession gennem byen, blev præsenteret på et pressemøde torsdag formiddag. »Det bliver én af de største folkelige kulturelle events, som Danmark kommer til at se i mange år,« sagde kulturhovedstadens administrerende direktør Rebecca Matthews, som håbede, at så mange danskere som muligt ville møde frem og være med til at skabe en »once in a lifetime«- oplevelse.  Manden bag de storslåede planer er britiske Nigel Jamieson, én af verdens førende teater- og event- instruktører, der bl.a. er kendt fra åbningen af De Olympiske Lege i Sydney i 2000 og åbningsceremonien til Europæisk Kulturhovedstad Liverpool i 2008. »I vikingekulturen blev den afdøde høvding placeret på et vikingeskib og sat ud på havet sammen med sine mest dyrebare ejendele. På samme måde bruger vi skibene til at fortælle historien om fortiden og vikingernes kultur, samtidig med at de understreger Aarhus’ identitet som moderne havneby. Og ikke mindst den rejse, vi begynder sammen,« forklarede Jamieson om sine tanker bag åbningsceremoniens tema. Hundredevis af frivillige, bl.a. studerende fra Arkitektskolen i Aarhus, er allerede i gang med at bygge de første skibe og lanterner, ligesom børn fra kommunens skoler deltager i workshops, hvor de folder skibe og skriver tekster med deres håb for fremtiden. Vikingeprocessionen kommer til at omfatte fem 10-12 meter lange oplyste vikingeskibe sammen med 4.000 mindre både, der skal bæres gennem Aarhus til tonerne af Nordens ældst kendte folkemelodi, »Jeg drømte mig en drøm i nat«. Musikken leveres bl.a. af korsangere, lurblæsere, den færøske sanger Eivör, Aarhus Jazz Orchestra, Aarhus Symfoniorkester m.fl. Samtidig projiceres billeder af landskaber af ild, lys og is op på byens bygninger.  Allerede nu er kulturbyårets lystema imidlertid slået an. Forleden blev den første af 10 lysinstallationer af den skotske kunstner, Nathan Coley, afsløret ved økolandsbyen Friland i Syddjurs Kommune, og frem mod 20. december afsløres de øvrige ni på særligt udvalgte steder i regionen, hvor de skal markere overgangen til 2017. Kunstværket, der er støttet af Ny Carlsbergfondet, består af små blinkende krystallys, som de kendes fra forlystelsesparker. Titlen »The Same for Everyone« refererer til én af de allermest skattede danske værdier, »lighed for alle«. Idéen fik Nathan Coley, da han besøgte Friland og så et gammelt skilt nedtop med teksten »Ens for alle«. Den officielle åbning af Kulturhovedstad Aarhus begynder lørdag den 21. januar kl. 19.00.",
        "metadata": {
            "source": "https://www.berlingske.dk/kultur/kulturbyaabning-i-et-hav-af-lyd-og-lys",
            "image_url": "https://berlingske.bmcdn.dk/media/cache/resolve/image_x_large/image/9/99565/15636491-02kulkulturby-133238jpg.jpeg",
            "publication_time": "Torsdag d. 01. december 2016, kl. 14.28",
            "author": "Trine Munk-Petersen",
            "related_links": [],
            "attachments": []
        }
    }
}