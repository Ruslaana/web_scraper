{
    "version": "1.0",
    "document": {
        "id": "https://www_berlingske_dk/virksomheder/advokater-og-raadgivere-sender-milliardregning-til-lukketruet",
        "title": "Advokater og rådgivere sender milliardregning til lukketruet batterifabrik",
        "content": "Mens den svenske batterifabrik Northvolt kæmper for at overleve, scorer advokater og konsulenter enorme honorarer, der løber op i mere end én milliard svenske kroner. Det viser den svenske tv-station SVTs indsigt i dokumenter fra den domstol i Texas i USA, som behandlerNorthvolts anmodning om konkursbeskyttelse, der skal sikre tid til at redde virksomheden fra lukning. Northvolt, som engang blev set som Europas bedste håbi batterikapløbet mod USA og Kina, indgav anmodningen i november 2024. Det var samme manøvre, som flyselskabet SAS anvendte, inden det blev solgt til et konsortium med Air France-KLM i spidsen i oktober 2023. Siden da er regningen til rådgivere løbet op på mere end én milliard svenske kroner eller 660 millioner danske. Northvolt har ansat tre rådgivningsfirmaer. Kirkland & Ellis tager en timepris på 29.425 svenske kroner, Teneo 14.300 svenske kroner og Mannheimer & Svarling 5.796 svenske kroner pr. påbegyndt arbejdstime. Faktureringen sker på ugebasis, og pengene skal falde inden for fem dage. Salærerne for de fire måneder er næsten lige så store som Northvolts personaleomkostninger, der er på 1,3 milliarder svenske kroner. Northvolt har ikke villet stille op til interview, men meddeler, at det er almindeligt at anvende konsulenter, særligt når man er i færd med en rekonstruktion. Sideløbende forsøger Northvolt at rydde ud, men batterifabrikken får ikke en krone ud af, atVolvo Cars nu overtagerhele deres fælles batteriselskab, Novo Energy. Volvo Cars og Northvolt har ejet hver 50 procent af Novo Energy, men med en ny aftale, der blev indgået i sidste uge, er Volvo nu eneste ejer – uden at det har kostet selskabet noget som helst. Med i overtagelsen følger en planlagt batterifabrik i Sveriges næststørste by, Göteborg, på den svenske østkyst, skriver nyhedsbureauet Reuters. »Købsprisen er blevet forhandlet som led i en større aftale med Northvolt, der tager mange faktorer i betragtning,« siger en talsmand for Volvo om prisen på 0 kroner. Batterifabrikken, som blev offentliggjort i 2021, er planlagt til at skulle i gang med produktionen i 2026. Volvo har dog brug for en ny investorer, før det kan ske, og er derfor nu i gang med at undersøge andre muligheder for brug af bygningen, der kun var næsten færdigbygget, da Northvolt fik problemer. Bygningen er blevet sikret mod vind og vand, indtil en afklaring finder sted. Volvo Cars ejes af den kinesiske bilgigant Geely, som købte selskabet i 2012. Den danske pensionskasse ATPhar som femtestørste aktionær2,3 milliarder kroner af danskernes pensionspenge i klemmei Northvolt. De største ejere er tyske Volkswagen/VW med 21 procent, den amerikanske investeringsbank Goldman Sachs med 19,2 procent og den svenske erhvervsmand Harald Mix' Vargas Holding med 7,2 procent. Gennem mere end et år har Northvolt kæmpet med store økonomiske problemer og gennem de seneste måneder direkte for sit liv. Der er tale omen af de største kriser i svensk erhvervshistorie. Det var BMWs aflysning af en ordre på to milliarder dollar (13,4 milliarder kroner) med Northvolt, der fik den svenske batterikoncerns problemer til at rulle som en snebold i polarkulden. BMW var frustreret over forsinkede leverancer og bestilte i stedet sine batterier hos Samsung SDI, der er en del af det sydkoreanske Samsung-konglomerat. Der har været problemer i Northvolts produktion af elbilbatterier, blandt andet som følge af kinesisk produktionsudstyr, som ikke har fungeret ordentligt. I mellemtiden er elbilmarkedet gået voldsomt ned i gear. Det europæiske salg er gået direkte tilbage – dog med stor forskel fra land til land. ",
        "metadata": {
            "source": "https://www.berlingske.dk/virksomheder/advokater-og-raadgivere-sender-milliardregning-til-lukketruet",
            "image_url": "https://berlingske.bmcdn.dk/media/cache/resolve/image_x_large_vertical/image/188/1887593/24886710-files-a-photo-taken-on-february-23-2022-shows-a.jpg",
            "publication_time": "Fredag d. 07. februar 2025, kl. 15.27",
            "author": "Thomas Breinstrup",
            "related_links": [],
            "attachments": []
        }
    }
}