{
    "version": "1.0",
    "document": {
        "id": "https://www_berlingske_dk/internationalt/nyt-russisk-kampfly-imponerer-stort-i-luften-men-det-har-ingen",
        "title": "Nyt russisk kampfly imponerer stort i luften. Men »det har ingen operativ effekt«",
        "content": "I mandags viste Rusland den seneste version af kampflyet Su-57 frem. Det er et såkaldt femtegenerationsfly, altså i samme generation som de amerikanske F-22- og F-35-fly. Flyet blev demonstreret ved Airshow China i Zhuhai i Kina, og det russiske statsmedie Tass citerer testpiloten, Sergej Bogdan, for at sige, at flyet »er langt bedre end alle eksisterendemodparter«, inklusive det kinesiske J-35. Men det er ikke rigtigt. Det siger Karsten Marrup, som er major og chef for Center for Luft- og Rumoperationer ved Forsvarsakademiet. »Hvis der er én ting, vi har lært af krigen i Ukraine, så er det, at Rusland er meget bedre til at promovere deres kapaciteter, end de er til at lave dem, for slet ikke at tale om til at anvende dem. Det meste af det lever ikke op til hverken forventninger eller salgstaler,« siger han og fortsætter: »De er ikke i nærheden af hverken F-22 eller F-35. Og formentlig heller ikke det kinesiske J-35.« Sådan ser Su-57-flyet ud. Det har i mindre grad allerede været i kamp, men er ikke blevet endeligt taget i brug i større skala.Fold sammenLæs mereFoto: Hector Retamal/AFP/Ritzau Scanpix. Han forklarer, at det blandt andet skyldes, at flyet ikke harstealth-egenskaber, hvilket vil sige, at det er nemt at fange med en moderne radar. At flyet kan ses med en moderne radar, fremgår af de billeder og videoer, der er delt med offentligheden efter flyshowet. På dem kan man se samlingerne på flyets overflade. For alle flader, som et stealth-fly er bygget af, skal være samlet, så man ikke kan se kanterne. Og det kan man her på billederne af Su-57. »Og det er helt modsat F-35-flyene, som tæt på nærmest ser ud, som om de er lavet af plastik, fordi overfladen er så glat,« siger Karsten Marrup. Han vil dog gerne anerkende, at Su-57 er ekstremt manøvredygtigt. For videoer fra flyshowet viser, hvordan det russiske fly bliver manøvreret rundt i luften på opsigtsvækkende vis, som du kan se i videoen i toppen af denne artikel. »Det ser pissegodt ud, og det er imponerende. Men det har ingen operativ effekt,« siger Karsten Marrup. I hvert fald når det kommer til kamp med de kinesiske og amerikanske fly. »F-35eren ville have afleveret sine våben, længe før Su-57 overhovedet har registreret, at det var der. Så kun en pilotfejl i en F-35 ville lade det russiske fly komme tæt nok på til, at det kunne udnytte den overlegne manøvredygtighed,« siger Karsten Marrup. I forhold til de ældre F-16-fly, som Danmark har leveret til Ukraine, og i forhold til de lige så gamle sovjetiske jagere, som Ukraine har, er flyet dog formentlig overlegent, siger Karsten Marrup. Han bemærker dog, at hvis flyet er så godt, kan det undre, at det ikke spiller en rolle i krigen i Ukraine, hvor Rusland ikke har formået at fravriste ukrainerne kontrollen over luftrummet. Flyet blev i øvrigt fremvist i samme by og på samme dag, hvor en mand kørte sin bil ind i en folkemængde ogdræbte 35 mennesker. De to hændelser har ikke nogen påvist sammenhæng. Det kinesiske politi udtalte ifølgeReuters, at manden var påvirket af bodelingen efter sin skilsmisse.",
        "metadata": {
            "source": "https://www.berlingske.dk/internationalt/nyt-russisk-kampfly-imponerer-stort-i-luften-men-det-har-ingen",
            "image_url": null,
            "publication_time": "Fredag d. 15. november 2024, kl. 14.37",
            "author": "Joachim Talbro Paulsen",
            "related_links": [],
            "attachments": []
        }
    }
}