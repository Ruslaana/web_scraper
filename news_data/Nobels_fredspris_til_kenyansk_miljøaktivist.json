{
    "version": "1.0",
    "document": {
        "id": "https://www_berlingske_dk/internationalt/nobels-fredspris-til-kenyansk-miljoeaktivist",
        "title": "Nobels fredspris til kenyansk miljøaktivist",
        "content": "Nobels fredspris 2004 går til den  kenyanske miljøaktivist Wangari Maathai. Wangari Maathai bekræftede modtagelsen fredag over for nyhedsbureauet Reuters: \"Jeg blev ringet op af den norske ambassadør for tre munitter siden. Han sagde, at jeg netop var blevet udpeget som prismodtager. Jeg  er meget bevæget ov ved ikke hvad jeg skal sige.\" Den 64-årige  Maathai, der er vicemiljøminister i Kenya, bliver dermed den første afrikanske kvinde, der får fredsprisen, siden den blev stiftet i 1901. Maathai, der er professor, er også banebrydende på anden vis. Hun er den første kvinde i det centrale og østlige Afrika, der har fået en Ph.D. Hun er også den første kvinde, der har stået i spidsen for et fakultet på et universitet i Kenya. Maathai blev født i 1940 i Nyeri og var som en af få piger fra Kenyas fattige landområder i stand til at fuldføre ikke blot grundskoleuddannelse, men også en højere uddannelse. Den nu 64-årige Maathai etablerede den såkaldte Grønne Bælte Bevægelse i 1977, hvis hensigt det er på samme tid at bevare biodiversiteten og skabe arbejdspladser til kvinder og give kvinder en stærkere identitet i samfundet.",
        "metadata": {
            "source": "https://www.berlingske.dk/internationalt/nobels-fredspris-til-kenyansk-miljoeaktivist",
            "image_url": "https://berlingske.bmcdn.dk/media/cache/resolve/image_x_large_vertical/image/95/957062/493750-nobels-fredspris-til-kenyansk-miljaktivist--.jpg",
            "publication_time": "Fredag d. 08. oktober 2004, kl. 10.45",
            "author": null,
            "related_links": [],
            "attachments": []
        }
    }
}