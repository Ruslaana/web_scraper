{
    "version": "1.0",
    "document": {
        "id": "https://www_berlingske_dk/samfund/danskere-laeser-digitale-aviser-som-aldrig-foer",
        "title": "Danskere læser digitale aviser som aldrig før",
        "content": "Når avisbosser læser oplagstal, må de have det som SFere, der studerer meningsmålinger. Fald på fald. Nu kan avischeferne dog godt finde smilene frem. En ny undersøgelse viser, at danskerne læser digitale aviser som aldrig før - og de betaler gerne for nyhederne. Desuden er ferieperioder højtid for den digitale avislæsning. Virksomheden Visiolink beskæftiger sig blandt andet med betalende avisabonnenters læsevaner på digitale platforme som e-paper, tablets og smartphones. - Alle aviser oplever fremgang, men der er selvfølgelig udsving fra avis til avis, siger Jens Funder Berg, Visiolinks administrerende direktør, til Berlingske Nyhedsbureau. Mere end 95 procent af landets aviser indgår i undersøgelsen. iPad giver forvandling Abonnenterne læser blandt andet den digitale udgave af avisen, når papiravisen ikke er tilgængelig. Det er, mener Jens Funder Berg, en gevinst for mediehusene, når det gælder om at fastholde abonnenter og læsere. Han mener, at tallene viser, at danskernes avisvaner er under forandring: - Udbredelsen af iPad er med til at vænne læserne til at bruge den digitale udgave, enten som et supplement til papiravisen eller som et rent elektronisk abonnement, siger han.  Jens Funder Berg er overbevist om, at den digitale avislæsning vil fortsætte med at boome i takt med udbredelsen af blandt andet tablets. - Jeg tror, at tendensen vil blive øget væsentligt, siger han. Tablets bruges når som helst hvor som helst Visiolink kan i kraft af trafikken på virksomhedens servere se, hvornår danskerne læser avis digitalt. - Vi troede engang, at vi ville læse digitalt til hverdag, og i weekenden vil vi sidde med vores 250 avissider ved bordet. Men vi kan se, at vores servere peaker i weekenden, helt præcist lørdag formiddag, siger Jens Funder Berg.  Her i efterårsferien er den digitale avislæsning steget med mellem 10 og 20 procent. Når danskerne i det hele taget holder ferie, betyder det ekstraarbejde for Visiolinks servere. Eksempelvis steg den digitale avislæsning i juli med hele 50 procent. - Vi kan se, at antallet af downloads fra udlandet steg i samme periode, og det betyder, at abonnenterne bruger deres iPad eller tablets til at læse den daglige avis, uanset hvor de er i verden, siger Jens Funder Berg. Læs også:Se Berlingske Medias udvalg af apps",
        "metadata": {
            "source": "https://www.berlingske.dk/samfund/danskere-laeser-digitale-aviser-som-aldrig-foer",
            "image_url": "https://berlingske.bmcdn.dk/media/cache/resolve/image_x_large/image/59/598078/5728455-den-nye-berlingske-business-app-til-ipad.jpg",
            "publication_time": "Fredag d. 19. oktober 2012, kl. 14.37",
            "author": null,
            "related_links": [],
            "attachments": []
        }
    }
}