{
    "version": "1.0",
    "document": {
        "id": "https://www_berlingske_dk/virksomheder/det-blev-simpelthen-for-grumset-for-hver-dag-der-gik",
        "title": "»Det blev simpelthen for grumset, for hver dag der gik«",
        "content": "Hvornår bliver du opmærksom på det omstridte samarbejde mellem Mossack Fonseca og Nordea? »Jeg havde set bidder af materialet, før sagen kom frem i søndags. Da vi bliver bekendt med det her, var det lidt med bind for det ene øje, fordi at vi fik meget lidt at vide af de medier, som kontaktede os. Vi fik kun nogle små bidder af noget materiale, som ikke engang vi har adgang til.« Hvad får I her at vide? »En af de ting, som vi meget tidligt får noget at vide omkring, handler om, at to dokumenter er blevet tilbagedateret. Det er selvfølgelig uacceptabelt, og vi kigger ind I vores rolle her. Og det, sammen med det faktum, at en død director sidder i årevis, er noget rod fra Mossack Fonsecas side.«  Hvad har du særligt noteret dig efter de seneste dages afsløringer? »Jeg har blandt andet noteret mig dialogen, som vi har set i globale medier imellem en kunde og Mossack Fonseca, hvor der fuldstændig åbenlyst tales om skatte­unddragelse. Når sådan en virksomhed bliver portrætteret som arbejdende i en gråzone, stopper vi samarbejdet, da vi ikke vil associeres med sådan et firma. Der er ikke andet at gøre, for det vil vi ikke være med til.« Hvad er det præcis, I lukker ned? »I starten meldte vi ud, at vi ikke har noget formelt samarbejde med Mossack Fonseca. Det kan jeg sige, at de har forsøgt at få, og det har de fået afslag på. Vi har på vegne af vores kunder i det forløb håndteret nogle situationer mellem dem og Mossack Fonseca, fordi de har et selskab hos Mossack Fonseca, som har en konto hos os. Derfor skal der nogle gange slettes nogle aktier eller udstedes nogle nye, fordi de her kunder ejer aktier i selskabet. Hvis der har været et gebyr, som har skullet betales, har vi hjulpet med det – det er sådan nogle administrative ting, vi har skullet tage os af for vores kunder. Det sagde vi allerede for nogle dage siden, at det dér vil vi ikke, og vi sagde også, at vi ikke vil oprette nye selskaber med Mossack Fonseca. Det blev simpelthen for grumset, for hver dag der gik, så nu afvikler vi helt.« ",
        "metadata": {
            "source": "https://www.berlingske.dk/virksomheder/det-blev-simpelthen-for-grumset-for-hver-dag-der-gik",
            "image_url": "https://berlingske.bmcdn.dk/media/cache/resolve/image_x_large/image/13/132080/12910733-jonas-torp.jpg",
            "publication_time": "Torsdag d. 07. april 2016, kl. 21.45",
            "author": "Søren Martin Olsen",
            "related_links": [],
            "attachments": []
        }
    }
}