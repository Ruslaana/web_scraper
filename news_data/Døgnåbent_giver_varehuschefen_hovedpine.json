{
    "version": "1.0",
    "document": {
        "id": "https://www_berlingske_dk/virksomheder/doegnaabent-giver-varehuschefen-hovedpine",
        "title": "Døgnåbent giver varehuschefen hovedpine",
        "content": "Det er ikke ligetil at holde et 10.000 kvadratmeter stort varehus åbent døgnet rundt. Det kræver planlægning langt ud over vagt­skemaer og vareleveringer. Dét har varehuschef i Bilka i Field’s på Vestamager erfaret. Esben Gjessing Keller har selv været med til at foreslå, at Bilka skal afprøve at holde døgnåbent, og i den forbindelse har han påtaget sig en række ekstraopgaver. »Det er noget, vi gør, fordi vi synes, det kunne være sjovt at prøve af. Men det kræver også rigtig meget planlægning. Der bliver ved med at opstå småting, som vi også lige skal have styr på,« siger Esben Gjessing Keller.  Det seneste, der dukkede op, var at finde en løsning på, hvordan også kundeservice-telefonen døgnbemandes, forklarer Esben Gjessing Keller. Det, han har brugt længst tid på at planlægge, er imidlertid det øgede beredskab, som nattetimerne kræver. »Det er en stor butik, og i nattetimerne vil der ikke være ligeså mange mennesker på gulvet, så det er klart, at risikoen for tyveri og mere alvorlig kriminalitet er øget, og det er naturligvis noget, vi skal være forberedte på,« siger Esben Gjessing Keller. Af samme årsag vil han heller ikke svare præcis på, hvor mange ansatte der kommer til at arbejde efter den nuværende lukketid klokken 22. De ekstra vagter besættes af omkring 30 ud af de 450 ansatte hos Bilka i Field’s. Hvis det bliver en succes at holde døgnåbent, vil der på sigt blive behov for at ansætte flere folk, men i testperioden dækkes vagterne af ansatte over 18 år, der selv har ønsket at arbejde om natten, forklarer Esben Gjessing Keller.  Der vil være ansatte i kassen døgnet rundt, men nattevagterne besættes primært af »folk på gulvet«, der skal sørge for at gøre rent og sætte varer på hylderne. »Vi skal have afklaret, om det kan svare sig at have åbent døgnet rundt i forhold til kundernes behov. Men vi skal også afprøve, om vi kan opnå nogle driftsmæssige fordele og effektivisere vores arbejdsgange,« siger Esben Gjessing Keller. Der vil således fortsat blive vasket gulv og gjort rent i nattetimer, mens enkelte kunder vil være til stede, og Esben Gjessing Keller mener, at der vil kunne spares ressourcer på ikke at skulle åbne butikken om morgenen og lukke den ned igen om aftenen. På samme måde mener han, den kontinuerlige vare­opsætning vil kunne mindske situationer med tomme hylder i åbningstiden. Esben Gjessing Keller møder selv ind fredag morgen klokken syv. »Så smutter jeg lige hurtigt hjem og spiser aftensmad, inden jeg vender tilbage for at være til stede det meste af den første nat,« siger varehuschefen. ",
        "metadata": {
            "source": "https://www.berlingske.dk/virksomheder/doegnaabent-giver-varehuschefen-hovedpine",
            "image_url": "https://berlingske.bmcdn.dk/media/cache/resolve/image_x_large/image/24/243254/11644788-11busbilka-opslag-164915jpg.jpeg",
            "publication_time": "Torsdag d. 10. december 2015, kl. 22.30",
            "author": "Astrid Ildor",
            "related_links": [],
            "attachments": []
        }
    }
}