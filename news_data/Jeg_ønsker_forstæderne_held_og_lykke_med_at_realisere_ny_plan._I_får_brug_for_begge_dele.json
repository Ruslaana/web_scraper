{
    "version": "1.0",
    "document": {
        "id": "https://www_berlingske_dk/arkitektur/jeg-oensker-forstaederne-held-og-lykke-med-at-realisere-ny-plan-i-faar",
        "title": "Jeg ønsker forstæderne held og lykke med at realisere ny plan. I får brug for begge dele",
        "content": "Du har sikkert ikke hørt om den. Men den har nu i 75 år styret, hvordan vi bevæger os rundt mellem hovedstaden og resten af det, vi kalder Storkøbenhavn. »Fingerplanen« hedder den, fordi den i form ligner en hånd med fem fingre. Nu skal den nærmest mytologiske plan opdateres. Og det er bestemt en god idé. Alligevel er jeg fuld af bange anelser. Den nye plan vrimler med sympatiske, men dybt urealistiske ideer. I værste fald gør den København til en forstad – i stedet for de boblende celler fulde af byliv, som planens ophavspersoner drømmer om. Lige siden 1947, da den oprindelige fingerplan blev præsenteret for en bredere offentlighed, har den været rygraden i de mange beslutningsprocesser, der har været nødvendige for at skabe det Storkøbenhavn, vi har i dag. Planen blev aldrig vedtaget af noget lovgivende eller regeldefinerende organ, men dens hovedidé var så klar, så rigtig og så stærk, at alle lokalpolitikere i det storkøbenhavnske område som noget helt naturligt har følt sig nødsaget til at følge den. Fingerplanens oprindelige, rigide »frem-og-tilbage« struktur skal ifølge vinderforslaget blødes op til en serie løst koblede celler. Et ekko af fingerstrukturen bevares, men gradvist skal det hele vokse sammen til »en decentral organisme«.Fold sammenLæs mereFoto: Vandkunsten. Fingerplanen definerede i al sin gribende enkelhed en radial byudviklingsstruktur for hele Storkøbenhavn. Illustreret med den berømte tegning af en hånd, der med håndfladen på middelalderbyen og fingrene ud mod Køge, Roskilde, Ballerup, Farum og Hillerød, definerede, hvor der skulle være transportkorridorer (fingrene), og hvor der skulle være grøn natur (rummet mellem fingrene) i fremtidens storby. (Hånden tilhørte i øvrigt forfatteren Iboja Wandall-Holm, men det er en anden historie). Den simple plan viste sig at være så robust og så overbevisende, at den faktisk blev fulgt i alle de byudviklingsbeslutninger, der på overordnet plan blev truffet siden dens undfangelse. Den kom med i daværende kulturminister Brian Mikkelsens første kulturkanon i 2006 og tilhører stadig i dag den lille gruppe næsten hellige værker, der igen og igen fremhæves, når talen falder på dansk arkitektur. Vi fortætter de kedelige parcelhuskvarterer og bygger i øvrigt naturnært og bæredygtigt. I hvert fald ifølge tegnestuen Vandkunstens forslag til en »Fingerplan 2.0«Fold sammenLæs mereFoto: Vandkunsten. Ingen skåltaler kan dog skjule, at fingerplanen efterhånden trænger til et eftersyn. Planens »håndflade« vokser og vokser, trafikken ind og ud af byen gør det samme. Det betyder overbelastede veje og en dræning af selvstændigt byliv fra »fingrenes« byer og boligkvarterer. Fingerplanens ensidige fokus på lineær transport frem og tilbage har forvandlet omegnskommunerne til sovebyer og det indre København til en kontor- og festby med ganske få boliger. Planen har desuden det indbyggede problem, at transport på tværs af fingrene altid er blevet underprioriteret. Der bliver bygget letbane og metro i massevis, men hele Storkøbenhavn trænger til trafiksanering. Dertil kommer kystsikring og regnvandshåndteringsprojekter af enhver slags – udfordringer ingen tænkte på midt i det 20. århundrede, da Fingerplanen blev formuleret. Naturen skal fortsat primært forankres i de grønne kiler mellem »fingrene«.Fold sammenLæs mereFoto: Vandkunsten. Det er derfor på alle måder rosværdigt, at Akademisk Arkitektforening sammen med Dreyers Fond for et par år siden i anledning af Fingerplanens 75-års-jubilæum udskrev en konkurrence om en »Fingerplan 2.0«. Formålet med konkurrencen var at indlede en diskussion om hele hovedstadsområdets fremtid, og den kan man kun hilse velkommen. Klimaforandringerne har gjort det meget tydeligt, at vi har brug for en samlet planlægningsstrategi for de 34 kommuner, der udgør Fingerplanens område. Regnvand respekterer ikke kommunegrænser, som man siger, og det samme kunne man sige om afindustrialisering, nedslidning og demografiske forskydninger. Konkurrencen, der blev sat i gang i 2022, fandt i sidste uge sin afslutning. Efter en indledende runde med 47 forskellige bidrag var der fem teams tilbage i finalen, som blev vundet af tegnestuen med det meget passende navn Vandkunsten – for selvom det ikke var skybrud og oversvømmelser, der i sin tid gav tegnestuen sit navn, er det klart, at vandet er og bliver det store dyr i planlægningens åbenbaring i disse år. Ud over vandet skulle de deltagende planlæggere og arkitekter forholde sig til natur, biodiversitet, infrastruktur og byliv og til den overordnede organisering af al den planlægning, de kunne tænke frem. Konkurrencevinderne, tegnestuen Vandkunsten, opstod i 1970 og var i pagt med tiden dengang bannerførere for en modkulturel, socialt bevidst – nogle ville sige socialistisk – arkitektur. Deres første store succes var sejren i konkurrencen om fremtidens tæt-lave boligbyggeri, og når man ser på deres forslag til Fingerplan 2.0 her i det herrens år 2024, er det både rørende og en smule foruroligende at se, hvordan tegnestuens tankegods nu 54 år efter den første konkurrencesejr står ganske uforandret. Vandkunstens bidrag til »Tæt-lav konkurrencen« i 1970 bestod af mere tekst end tegning. Med stor overbevisning og poetisk kraft fremmanede de unge arkitekter en fremtid, hvor folk ville bo tættere sammen på mindre plads. En verden, hvor man byggede i fællesskab, og hvor by og natur flød sammen i celleagtige landsbystrukturer, der kunne fungere som en modpol til datidens maskinelle elementbyggeri. Vandkunsten dyrkede det slidte, det tilfældigt fundne, det opstående, det »elskelige«, som de kaldte det – og minsandten om det ikke er præcis de samme plusmarkører, man finder i tegnestuensFingerplan 2.0-vinderforslag, der har fået titlen »En decentral organisme vokser frem«. Et stort dige fra Charlottenlund til Køge vil beskytte det nye Storkøbenhavn mod fremtidige havstigningerFold sammenLæs mereFoto: Vandkunsten. Tegnestuens store idé er at omdanne de lange, retningsbestemte »fingre« til en serie løst forbundne celler, der hver især bliver udstyret med bylivskvaliteter. Centrene omkring de gamle stationsbyer på S-togsnettet skal laves til små byer igen, parcelhuskvartererne skal fortættes, tværgående forbindelser mellem de nu opblødte fingre skal opprioriteres, ligesom natur og biodiversitet skal flyde frit mellem de nye bydannelser – og så skal der være et stort dige, som strækker sig fra Charlottenlund til Køge og sikrer, at vi ikke behøver at bekymre os om oversvømmelser i fremtiden. Målet med vandkunstens plan er til dels at opløse det hierarki, der altid har reguleret hovedstadsområdets vækst. Altså den irriterende virkelighed, at København er centrum, og alt andet er periferi. At udligne dén orden er en sympatisk tanke, men personligt frygter jeg, at den løst koblede cellestruktur, Vandkunsten skriver så begejstret om, vil forvandle hele fingerplansområdet til forstad. Man kan måske nok genskabe nogle hyggelige stationsbyer i de enkelte celler, men København er og bliver en metropol, og derfor bliver der nødt til at være forskel på den måde, man bearbejder hovedstaden på, og den måde, man bearbejder resten af Fingerplanen på. Det kan ikke være jævnbyrdige celler det hele. Der er dog også masser af fornuft i Vandkunstens forslag. Ideen om at pumpe mening og byliv ud i periferien er god, ligesom opgøret med de transportdominerede korridorer er det. De nye trafikknudepunkter omkring de gamle »fingres« nu så forsømte stationsbyer skal revitaliseres. Forhåbentlig med lidt mere liv end det, man ser på denne illustration.Fold sammenLæs mereFoto: Vandkunsten. Jeg ville bare ønske, at de på tegnestuen havde skruet en lille smule ned for »boblemaskinen«, da de lavede deres hypotetiske »hvad nu hvis …«-kapitler til hvert af de fem hovedemner. Som forslaget står beskrevet nu, mangler man kun flyvende biler, medvind på cykelstien og syv rigtige i lotto hver lørdag, for at enhver optimistisk »vision« er inkluderet i forslaget. Vandkunsten vil for eksempel indføre en fire måneders »grøn værnepligt« til alle! – afgjort ved en kombination af frivillighed og lodtrækning. Den slags lød måske godt i 1970erne, men personligt får ideen mig til at tænke på George Orwell. Der skal i øvrigt være bilfrie søndage igen, og minibusser skal stilles til rådighed for tyndt befolkede områder, der så selv kan finde ud af det med chauffører. Virkeligheden som forstadsbeboer: Trafik på motorvejen.Fold sammenLæs mereFoto: Thomas Lekfeldt. Der skal naturligvis indføres en beskatning af fortjeneste ved boligsalg, der skal være bopælspligt i hele københavnsområdet, og unge under 26 skal have halv pris på rejsekortet. Vi skal have »naturdannelse« på skoleskemaet, og så skal vi have en ny statslånsordning, der støtter »fællesskabsorienterede boligformer bygget med biogene materialer og/eller genbrugsmateriale«, som der står i forslaget. Jeg kan sagtens forstå, at visioner af den slags klinger smukt, når de bliver udviklet inde på tegnestuen, og i princippet er jeg stor tilhænger af store drømme, men når drømmene bliver for vilde, bliver de ligegyldige. Jeg drømmer selv om at vinde højdespringskonkurrencen ved de næste olympiske lege, men realistisk vurderet er det nok en drøm, der ikke bliver til virkelighed. »Fingerplan 2.0« i Vandkunstens aftapning befinder sig mange steder i samme utopiernes luftlag, og det er en skam. Den foreslåede cellemodel for den fremtidige udvikling af hele det storkøbenhavnske område har uden tvivl potentiale og fortjente i stedet for vindfrikadeller en bearbejdning, der turde sætte realistiske tal på de forskellige scenarier. Jeg vil derfor ønske København tillykke med de mange ideer, konkurrencen om Fingerplan 2.0 har kastet af sig, og jeg ønsker samtidig alle fingerplanskommunerne held og lykke med at gøre ideerne realiserbare. I får brug for begge dele.",
        "metadata": {
            "source": "https://www.berlingske.dk/arkitektur/jeg-oensker-forstaederne-held-og-lykke-med-at-realisere-ny-plan-i-faar",
            "image_url": "https://berlingske.bmcdn.dk/media/cache/resolve/image_x_large/image/188/1881243/24875362-ballerup-er-en-af-fingerplankommunerne-nu-ligger.jpg",
            "publication_time": "Fredag d. 24. januar 2025, kl. 13.22",
            "author": "Holger Dahl",
            "related_links": [],
            "attachments": []
        }
    }
}