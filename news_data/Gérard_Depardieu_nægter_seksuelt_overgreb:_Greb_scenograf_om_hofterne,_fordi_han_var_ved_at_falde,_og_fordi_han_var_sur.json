{
    "version": "1.0",
    "document": {
        "id": "https://www_berlingske_dk/kultur/gerard-depardieu-naegter-seksuelt-overgreb-greb-scenograf-om-hofterne-fordi",
        "title": "Gérard Depardieu nægter seksuelt overgreb: Greb scenograf om hofterne, fordi han var ved at falde, og fordi han var sur",
        "content": "Den franske skuespillerGérard Depardieu, der engang kunne gå på vandet, er nu ikke længere lige så sikker til bens. Den 76-årige Dépardieu er lige nu på anklagebænken for at have befamlet to kvindelige filmarbejdere mellem benene og på deres bryster, mens han lavede »obskøne bevægelser«. Tirsdag skulle han for første gang forklare sig i retten. De angivelige overgreb skulle være sket i 2021 under optagelserne til filmen »Les Volets verts« (på dansk »De grønne skodder«), som udkom i 2022. Disse anklager er kun de seneste i en rækkeanklager om overgreb, der er blevet rettet mod skuespilleren. Men det er de første, der kommer for en domstol, blandt andet fordi andre sager er faldet for forældelsesfristen. Dépardieu har konsekvent nægtet sig skyldig, og i retten kritiserede han ifølge det franske medieBFMTV#metoo-bevægelsen. »Den kommer til at blive en plage,« sagde han. Den ene kvinde har forklaret, at skuespilleren tog hende på maven og fortsatte op til hendes bryster, mens han holdt hende fast med sine ben. I retten forklarede Gérard Depardieu, at han havde rørt en kvinde under optagelserne, men han benægter, at der skulle være tale om overgreb. Han forklarede, at han var vred på kvinden, som ifølge ham ikke havde gjort sit arbejde godt nok, og at han ikke havde det godt, fordi han vejer 150 kg, og der var varmt den pågældende dag. »Jeg kaldte på hende. ‘Kom, kom, kom’. Jeg sagde: ‘Hvorfor lyver du for mig? Hvorfor fortalte du mig ikke, at du var scenograf ?’(...) Det var dér, jeg blev vred. Stemningen blev mere intens. Jeg greb hende om hofterne«, forklarede han, mens han gjorde fagter med hænderne. »Jeg tog hende ved hoften for ikke at falde, fordi jeg var så irriteret over hendes opførsel.« Han forklarede videre, at han ville råbe ad kvinden, fordi hun ikke havde klargjort lokalet, der skulle bruges i den næste scene, og at han greb fat i hende for at ruske hende. Sagen mod Gérard Depardieu er blevet udskudt fra oktober på grund af hans dårlige helbred. Hvis han bliver dømt, kan han få op til fem års fængsel og en bøde på 75.000 euro, svarende til 560.000 danske kroner. ",
        "metadata": {
            "source": "https://www.berlingske.dk/kultur/gerard-depardieu-naegter-seksuelt-overgreb-greb-scenograf-om-hofterne-fordi",
            "image_url": null,
            "publication_time": "Onsdag d. 26. marts 2025, kl. 12.09",
            "author": "Joachim Talbro Paulsen",
            "related_links": [],
            "attachments": []
        }
    }
}