{
    "version": "1.0",
    "document": {
        "id": "https://www_berlingske_dk/musik/tv-stjernen-jimmy-fallon-maatte-google-hende-men-det-kom-han-til-at-fortryde",
        "title": "Tv-stjernen Jimmy Fallon måtte google hende. Men det kom han til at fortryde",
        "content": "Ved du, hvem Chappell Roan er? Hvis du svarer nej til det, er du med stor sandsynlighed ældre end Generation Z, altså folk født fra 1997 og frem til 2012. Det sociale medie TikTok har skubbet endnu en ung musiker op til stjernerne. Med sin dragqueen-inspirerede makeup og sit internetsprog markerer Chappell Roan en ny måde at være stjerne på. Særligt én episode cementerede for alvor Roans greb om den unge generation – og den miskommunikation, der hersker mellem generationerne. Chappell Roan, eller Keyleigh Rose Amstutz, som hendes borgerlige navn er, gæstede for nylig det amerikanske talkshow »The Tonight Show«. Her fortæller den 49-årige tv-vært Jimmy Fallon, at Roan har beskrevet sig selv som »din yndlingsartists yndlingsartist«. Han roser hende for den kreative formulering, men til Fallons overraskelse retter Roan ham og forklarer, at citatet faktisk er en reference til dragqueenen Sasha Colby, som Roan er stor fan af. Det, at Fallon tilsyneladende ikke har nogen idé om, hvor citatet virkelig kommer fra, inkarnerer for alvor den afgrundsdybe afstand, der er mellem Generation Z og resten af verden: »Det er virkelig bare to generationer, der snakker fuldstændig forbi hinanden, men det er også to subkulturer, der ikke forstår hinanden. Selvom Jimmy Fallon prøver at hoppe med på hendes jargon, så var det nærmest som at sætte Lars Løkke ind i RuPaul's »Drag Race«,« siger musikjournalist hos DR Nanna Frank og henviser til det populære realityshow, hvor flere dragqueens kæmper mod hinanden om at blive den bedste dragqueen. Jimmy Fallon må finde sig i at blive irettesat af det nye ukonventionelle stjernefrø. Et øjeblik, som meget vel kan være et varsel om, hvor svært det i dag er for generationer at kommunikere med hinanden. »Hun sidder og snakker internettets sprog og har referencer, som kommer fra LGBT-miljøet og dragkulturen, og han har slet ikke ordforrådet til at følge med,« siger Nanna Frank. Internettet griner af episoden, på bekostning af Jimmy Fallon, der står tilbage som »boomer-værten« – og samtidig vidner om det klassiske talkshows forfald. Senest har Trevor Noah forladt »The Daily Show«, britiske James Corden lukkede sidste år sit »The Late Late Show« efter syv år, og i 2022 blev både »The Ellen DeGeneres Show« og det ellers populære »Full Frontal« med Samantha Bee lukket. Klædt som en grøn frihedsgudinde fortalte Chappell Roan, at hun ikke vil optræde for Det Hvide Hus, før der er »frihed og retfærdighed for alle«.Fold sammenLæs mereFoto: Cheney Orr/Reuters/Ritzau Scanpix. 26-årige Chappell Roan er vokset op i den kristent-konservative stat Missouri, og som reaktion på opvæksten skabte hun alter egoet, dragqueenen Chappell Roan. Chappell Roan er alt det, der repræsenterer den nye generation, forklarer Nanna Frank. »Hun er vores tids Lady Gaga. Hun siger tingene, som de er, hun forstår internettets slang, hun identificerer sig selv somqueer, er stærkt inspireret af dragqueens, og så er hendes eksplosive berømmelse startet på det sociale medie TikTok,« forklarer Nanna Frank. Og så kommer vi ikke uden om den inspiration, som Chappell Roan trækker på fra dragmiljøet. »Vi er i en tid lige nu, hvor den unge Generation Z virkelig har taget dragqueenkulturen til sig. Det er antiperfekt og ukonventionelt, og det elsker Gen Z. Og det taler Chappell Roan ind i. Hun klæder sig ikke for at være smuk og attraktiv, men iklæder sig kostumer, hvor hun har taget en stor næse på eller med vilje har læbestift på tænderne. Det skal gerne være lidt grimt, for så er det samtidig interessant.« Hun begyndte allerede musikkarrieren som 17-årig – men da hun først begyndte at gå under alter egoet Chappell Roan, til ære for sin bedstefar, stak karrieren af.Fold sammenLæs mereFoto: Mpi04/AP/Ritzau Scanpix. Nanna Frank uddyber og siger, at også mainstreammedierne er begyndt at omfavne dragkulturen. En tendens der også er voksende i Danmark, hvor flere dragshows dukker op i alle dele af Danmark, fortæller hun. Men det er særligt Generation Z, der har omfavnet dragkulturen. Og det er der en helt speciel grund til, mener Nanna Frank. »De har omfavnet kulturen, fordi det er grimt. Og fordi det er alt for meget. Det er jo samme generation, som har opfundetmain character-energi, altså energien, hvor man føler sig som sit livs hovedperson. Du må gerne være for meget i dag, og janteloven er pakket væk,« fortæller Nanna Frank og siger, at danske kunstnere som Ussel og Laura4Evigt repræsenterer samme energi som Chappell Roan. En energi, som også er provokerende for nogle. Chappell Roan skabte for nylig overskrifter, da hun til en optræden i New York for nylig afslørede, at Det Hvide Hus havde spurgt hende, om hun ville optræde i forbindelse med Pride. Klædt ud som Frihedsgudinden fortalte Chappell Roan, at den optræden må Det Hvide Hus kigge længe efter. »Vi vil have frihed og retfærdighed for alle. Når I gør det, skal jeg nok komme. Det betyder frihed for transpersoners rettigheder,« fortsatte hun. »Det betyder frihed for kvinders rettigheder. Og det betyder især frihed for alle undertrykte mennesker i de besatte områder,« forklarede hun med et fast blik på scenen og dedikerede sangen »My Kink Is Karma« til Det Hvide Hus.  Og det falder i god jord hos den unge generation, mener Nanna Frank. »Ligesom Billie Eilish tapper hun ind i den energi, de unge tiltrækkes af i dag. Det uperfekte og provokerende. Både Billie Eilish og Chappell Roan viser, at der er kommet nye muligheder at agere i inden for kvinderollerne. Jeg kan græde og læse Virginia Woolf, når jeg hører Billie Eilish, og når jeg så hører Chappell Roan, vil jeg gerne have, at nogen kaster glimmer i mit ansigt, mens jeg står op af en polestang på Nevermind,« forklarer Nanna Frank og fortsætter: »Det, at kvindelighed og kvindeliv bliver et spektrum, det taler Chappell Roan direkte ind i. Det var ikke det, vi fik på MTV i 00erne.« Chappell Roans store succes er kommet hurtigt – og det kan hun i den grad takke det sociale medie TikTok for. Det er især sangen »Good Luck, Babe!«, som i skrivende stund er blevet afspillet 230 millioner gange på Spotify, der er gået viralt på det sociale medie.  Som en af hendes fans demonstrerede på det sociale medie X, tydeliggører tjenesten Chartmetric, hvor eksplosivt hendes karriere har taget fart.  as the world's foremost Chappell Roan data journalist, I bring you an update on her Spotify monthly listeners – she's increased over tenfold since the start of 2024, which is WILDpic.twitter.com/ZHCjDnTaiA Chappell Roan er ikke den første stjerne, der fødes på TikTok. Der er ingen tvivl om, at mediet i dag spiller en enorm rolle i musikindustrien – faktisk så stor, at platformen sidste år lancerede sin egen streamingtjeneste, TikTok Music. Men som bekendt dør de hurtigste stjerner først. Flere musikere, der har oplevet at få én sang til at gå viralt, har efterfølgende oplevet at have en skuffende karriere – som Mae Stephens, der sidste år gik verden rundt med sangen »If We Ever Broke Up«. Senere har hun kun udgivet to sange – til gengæld har hendes pladeselskab udgivet 11 versioner af den føromtalte sang. At samme skæbne tilfalder Chappell, Roan, er der ikke meget, der tyder på. Hun viser en ærlighed over for sine fans, som man ikke har set tidligere hos store stjerner. Som da hun for nyligt under én af sine koncerter indrømmede,, at den hurtige berømmelse har haft sin pris. »Jeg vil gerne være ærlig over for publikum. Jeg er en smule ved siden af mig selv i dag. Min karriere går virkelig hurtigt lige nu, og det er svært at holde trit,«erkendte hun mellem sangene.",
        "metadata": {
            "source": "https://www.berlingske.dk/musik/tv-stjernen-jimmy-fallon-maatte-google-hende-men-det-kom-han-til-at-fortryde",
            "image_url": null,
            "publication_time": "Mandag d. 01. juli 2024, kl. 16.12",
            "author": "Karoline Noer",
            "related_links": [],
            "attachments": []
        }
    }
}