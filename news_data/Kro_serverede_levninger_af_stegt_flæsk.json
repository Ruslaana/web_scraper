{
    "version": "1.0",
    "document": {
        "id": "https://www_berlingske_dk/samfund/kro-serverede-levninger-af-stegt-flaesk",
        "title": "Kro serverede levninger af stegt flæsk",
        "content": "Søvilla Kro & Hotel i Køge er blevet meldt til politiet af Fødevareregion Øst for at genbruge det stegte flæsk og kartofler. En kontrol for 12 dage siden viste, at de skiver stegt flæsk og de kartofler som gæsterne ikke fik spist blev sorteret og samlet i spande i køkkenet og derefter serveret for nye gæster. Eller som det hedder ikontrolrapporten, der netop er offentliggjort: \"Stegt flæsk serveres på fade ved bordene til den endelige forbruger, tages tilbage til køkkenet, hvor det sorteres/vurderes for derefter at blive genanvendt.\" Køkkenpersonalet oplyser til fødevarekontrollen, at de serverer den stegte flæsk og de kartofler som kunderne levner for andre gæster en anden dag. Søvilla Kro & Hotel er netop gået konkurs og sagen bedrøver den nye ejer, der overtog nøglen i går. - Jeg er ked af at jeg nu også skal slås med den sag, siger den nye ejer. Den tidligere ejer Thomas Sundenæs nåede aldrig at skælde ud på de ansatte, siger han. - Men jeg kan love, at vi ikke har givet en instruktion om at servere resterne igen. Det er simpelthen så ulækkert. Og da flæsk er så billigt kan man måske spare 100 kroner per aften. Vi opdagede sagen så sent, at vi aldrig nåede at tage den op med de ansatte. Jeg er ked af at ham som nu har overtaget kroen skal slås med sagen, siger Thomas Sundenæs til B.T.",
        "metadata": {
            "source": "https://www.berlingske.dk/samfund/kro-serverede-levninger-af-stegt-flaesk",
            "image_url": "https://berlingske.bmcdn.dk/media/cache/resolve/image_x_large/image/80/804232/3429492-stegt-flsk.jpg",
            "publication_time": "Onsdag d. 22. december 2010, kl. 15.21",
            "author": "Lars Fogt",
            "related_links": [],
            "attachments": []
        }
    }
}