{
    "version": "1.0",
    "document": {
        "id": "https://www_berlingske_dk/samfund/regentparret-udskyder-besoeg-paa-faeroeerne",
        "title": "Regentparret udskyder besøg på Færøerne",
        "content": "15. juni skulle regentparret have besøge Færøerne i forbindelse med det årlige sommertogt. Men onsdag meddeler Kongehuset, at besøget er udsat, fordi det falder sammen med folketingsvalget, der afholdes blot få dage efter, 18. juni. På turen skulle dronning Margrethe have rejst rundt med den færøske lagmand, Kaj Leo Johannesen, der svarer til Danmarks statsminister og repræsenterer det liberale Sambandspartiet. Men Hoffet og Kaj Leo Johannesens kontor har besluttet, at det er bedre at vente med besøget til efter valget. I sidste uge skrev Berlingske, at besøget kunne risikere at få betydning for valgresultatet, fordi dronning Margrethe skulle mødes med den liberale partileder.  Både danske og færøske politikere meldte ud, at det var problematisk. Blandt andre opfordrede Pernille Rosenkrantz-Theil (S) fra Socialdemokraterne og Per Clausen (Ø) fra Enhedslisten Kongehuset til at genoverveje besøget for ikke at blive blandet politisk ind i valgkampen. Lige nu ligger rød og blå blok så tæt i meningsmålingerne, og det ofte ser ud til, at der ikke skal mere end et enkelt mandat til at tippe magtbalancen. Derfor bliver de fire nordatlantiske mandater - to fra Færøerne og to fra Grønland - efter alt at dømme afgørende for resultatet. I Grønland dominerer to partier, det SF-lignende Inuit Ataqatigiit (IA) og det socialdemokratiske Siumut, som begge vil støtte Helle Thorning-Schmidt (S) som statsminister. Det forventes, at begge de grønlandske mandater går til rød blok, fordi de borgerlige partier ikke står til at komme i nærheden af en høj nok andel af stemmerne. På Færøerne står det liberale Sambandspartiet og det socialdemokratiske Javnaðarflokkurin til gengæld meget lige. Derfor gav Sjurdur Skaale (JF), der er medlem af Folketinget for Javnaðarflokkurin, udtryk for, at det royale besøg ikke var fair i forhold til den massive mediedækning, Kaj Leo Johannesen og dermed Sambundspartiet ville få. Den færøske politiker var af den overbevisning, at det forøgede fokus på hans liberale modstandere kunne få betydning for fordelingen af mandater. »Det er klart, at hvis Sambandspartiet får et mandat med en lille margin, vil nogen spørge, om det var Dronningen, der forærede de borgerlige magten,« sagde Sjurdur Skaale til Berlingske i sidste uge. Kongehuset ved endnu ikke, hvornår besøget bliver flyttet til. Det bliver offentliggjort på et senere tidspunkt, lyder det i en pressemeddelelse fra Hoffet.",
        "metadata": {
            "source": "https://www.berlingske.dk/samfund/regentparret-udskyder-besoeg-paa-faeroeerne",
            "image_url": "https://berlingske.bmcdn.dk/media/cache/resolve/image_x_large/image/29/297963/9237939-frerne.jpg",
            "publication_time": "Onsdag d. 10. juni 2015, kl. 15.48",
            "author": null,
            "related_links": [],
            "attachments": []
        }
    }
}