{
    "version": "1.0",
    "document": {
        "id": "https://www_berlingske_dk/samfund/piger-med-autisme-bliver-overset",
        "title": "Piger med autisme bliver overset",
        "content": "Hun vil ikke i skole. Hun vil ikke være med til gymnastik. Og hun sidder alene i frikvartererne. Men det er ikke de eneste nederlag, hun får. Hun bliver nemlig overset i behandlingssystemet på grund af manglende viden om hende og hendes reaktionsmønster. Piger med autisme er et område, der ikke bliver forsket meget i. I Danmark findes der ikke et eneste reelt forskningsprojekt med fokus på pigeautisme. Det nærmeste vi kommer, er den svenske forsker Svenny Kopp, som har lavet enkelte studier om pigeautisme. Resultatet af de studier er, at piger med autisme og deres forældre står alene med byrden. Netop fordi, der mangler viden på området. Hver gang fire drenge får stillet diagnosen autisme, er der kun en pige, der får stillet den samme diagnose. Men den forskning, der findes på området tyder på, at der er langt flere piger med autisme end hidtil antaget, måske ligeså mange. - Pigerne er mindre aggressive og bedre til at agere socialt end drengene er, derfor får fagfolk ikke øje på pigerne på samme måde, som de gør ved drengene, siger Svenny Kopp. Psykolog ved Kolding Sygehus' børnepsykiatriske afdeling, Søren Glistrup er enig i analysen. - Piger er generelt bedre til det sociale end drenge er, og det går igen, når vi taler om børn med autisme. Derfor bliver pigerne ofte overset, fordi deres symptomer ikke umiddelbart er ligeså synlige som hos drengene, siger han. I mange år har autisme været anset som en drengesygdom, derfor er forskningen på området hovedsageligt fokuseret på drenge og deres symptomer. Ligesom drengene har piger med autisme svært ved at agere med mennesker omkring dem. De kan ikke aflæse ansigtsudtryk og følelserne bag dem eller afkode ironi. Men reaktionen ved pigerne kommer til udtryk på en anden måde. Pigerne er mere tilbageholdende, og vil ofte blive ensomme og alene. Nogle af de symptomer, som bliver nævnt i undersøgelsen er, at pigerne fra de helt tidlige skoleår ikke vil gå i skole, de har svært ved at lave deres lektier, men kan heller ikke finde ud af at spørge om hjælp. Samtidig er pigerne ofte meget ældre end drengene, før problemet bliver set. - Drengene er som regel fire år, når autismediagnosen bliver stillet. Mens de piger, der får en diagnose, oftest er blevet ni år, før problemet opdages, siger Svenny Kopp. Og det har konsekvenser for pigerne. - På det tidspunkt har pigerne oftest fået mange nederlag, siger Søren Glistrup. - Pigerne lever med et højere stressniveau og har stor risiko for at udvikle andre lidelser som depression og angst oveni i deres autisme, fortæller Svenny Kopp.",
        "metadata": {
            "source": "https://www.berlingske.dk/samfund/piger-med-autisme-bliver-overset",
            "image_url": "https://berlingske.bmcdn.dk/media/cache/resolve/image_x_large/image/19/191211/4069987-timian.jpg",
            "publication_time": "Fredag d. 13. maj 2011, kl. 16.00",
            "author": "Sesilie Christophersen",
            "related_links": [],
            "attachments": []
        }
    }
}