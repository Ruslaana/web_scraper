{
    "version": "1.0",
    "document": {
        "id": "https://www_berlingske_dk/valgstroemmen-2022/lykken-staar-den-kaekke-bi-men-et-kredsmandat-er-et-kredsmandat",
        "title": "Lykken står den kække bi – men et kredsmandat er et kredsmandat",
        "content": " 20:40:Mon ikke Danmarks Statistik i deresfintællingbekræfter det resultat af folketingsvalget, vi kender – nemlig det smalleste røde flertal muligt med medvind fra tre nordatlantiske mandater. Vi hører, at en særlig regel i valgloven betyder, at man beholder mandatet, hvis man ud fra stemmernes fordeling vinder et ekstra kredsmandat. Man kan prøve at læse §77 i valgloven, selvom den er indviklet. Det er belønningen, når man har ført en god valgkamp og haft en fantastisk effektiv kampagnemaskine. Lykken står den kække fri. Vi andre bliver mindet om, at kredsmandater er det element i vores valgsystem, som sikrer, at alle dele af landet er geografisk repræsenteret i Folketinget. Et helt central del af et valgsystem, men det er tillægsmandaterne, som sikrer, at det passer med stemmeandelene. Vi kan være skinsygt misundelige på Socialdemokratiet over, at alt flaskede sig for dem på valgdagen – hvis det nu ender sådan. Men vi skal også huske, at et kredsmandat er det fineste mandat i vores valgsystem – så hvis man tænker lidt over det, ville det være uretfærdigt at tage det væk fra Socialdemokratiet, selvom man i øjeblikket kan synes, at det er træls at blive snydt for et mandat til blå blok.  20:19:Politiken og TV2s meningsmålingsfirma, Megafon, har valgt at fejre dagen efter valgdagen med at true ph.d. Erik Gahner med en millionerstatning. Han har derfor dagsdato lukket hjemmesidenpolitologi.dkog forklarer videre om baggrund på siden. Siden har været fast følgesvend for alle, der elsker meningsmålinger under hele valgkampen. Gahners forbrydelse? Han har lavet vægtede snit af offentlige målinger. Jeg blev selv i 2015 truet med sagsanlæg af Megafons ledelse, der også sendte en lang skriftlig klage til min chef. Hvorfor? Jeg havde lavet et vægtet gennemsnit med offentlige data. Valget slutter med en interessant debat om forskningsfrihed, der vil få store konsekvenser for dækningen af fremtidige valg, hvis Megafons bøllemetoder virker.  19:44:Og hvordan ville de stille sig overfor en eventuel undersøgelseskommission vedrørende FE-sagen? De grønlandske medlemmer af Folketinget vil typisk afholde sig fra at være udslagsgivende i sager, der vurderes som danske indre anliggender. Både mink- og FE-sagen er i højeste grad indre anliggender. Er der faktisk dermed et flertal for en række tiltag imod statsministeren på den konto?  18:58:Valgets tale er klar. Der er et reformflertal – S, V, M, LA, K og R. Og der er et grønt flertal – S, SF, Ø, Å og R. Nu går regeringsforhandlingerne i gang, og hvis de faktisk skal handle om noget og ikke om nogen, så er der er en ting, som står klar. Hvis de blå ønsker blå reformer frem for røde reformer, så skal de temmelig hurtigt erkende, atde blå reformer skal være grønne. Hvilket parti har bedre end noget andet blåt parti fattet det? I min bog er det Venstre og Jakob Ellemann-Jensen.  16:41:De Radikale under Sofie Carsten var det eneste af støttepartierne, som i et eller andet omfang holdt grundigt fast i lovlighed og gennemsigtighed i en administration, hvis regeringsførelse har chokeret iagttagere. Under en ny ledelse ville det nemmeste for De Radikale være at tage en ministerbil og køre fra alle principperne. En ny ledelse skal bare huske, at den, der ikke protesterer, samtykker.  16:10:De personlige stemmer er talt op, og vi kan se, at vi må sige farvel til flere kendte ansigter. Vi kan også se, at der er kendte ansigter, vi ikke kommer til at sige goddag til. En af dem er Rasmus Paludan, som denne gang stillede op som løsgænger. Sidst det lykkedes for nogen at blive valgt som løsgænger var i 1994, da en anden multikunstner – Jacob Haugaard – kom i Folketinget med lovning om mere medvind på cykelstierne (et valgløfte, der i øvrigt aldrig blev indfriet).Paludan kunne dog ikke gøre Haugaard kunsten efter. Med sine 379 personlige stemmer manglede han lige de sidste cirka 19.621.  16:09:TV 2 News meddeler nu, at udenrigsminister Jeppe Kofod ikke er blevet valgt til Folketinget. Det betyder, at landet skal have en ny udenrigsminister, selvom Kofod i forvejen ikke var medlem af Folketinget. Ministeren har ellers haft over tre år til at gøre sig til overfor vælgerne. Meddelelsen kom oveni et liveinterview med finansminister Nicolai Wammen, der efterfølgende blev højlydt fortørnet over at blive spurgt ind til ministerkollegaens tilsyneladende manglende held med at blive valgt i Sjællands Storkreds.  15:59:FV22 er for vildt. Nu er den første partileder faldet! Sofie Carsten Nielsen erklærer sig onsdag eftermiddag færdig som radikal partileder. Måske traf hun en fatal beslutning, da de radikale tvang Mette Frederiksen til at udskrive valg? De personlige stemmetal er ikke talt op, og der spekuleres nu i, at Stinus Lindgren er ved at slå den nu tidligere partileder i de personlige stemmetal i kampen om det enlige radikale mandat i Københavns Omegns storkreds. For hvad skulle forklaringen ellers være, når hendes afgangen bliver begrundet i »for svagt et mandat«.  15:48:SF har kun ganske få jyske vælgere, og heller ikke Morten Messerschmidt appellerer til jyderne. Alternativet er et byparti, mens Liberal Alliances vælgere er ret jævnt fordelt i landet. Inger Støjberg og Lars Løkke Rasmussen har simpelthen deltlandet mellem sig– kun i Sønderjylland kan de åbenbart lide begge de to tidligere Venstre-profiler. Det viser meget interessante danmarkskort over partiernes vælgermæssige opbakning, som politologen Frederik Hjorth har lavet og delt på Twitter.   15:04:Eventyret slutter her for Frie Grønne. Det lille grønne parti fra Blågårds Plads havde ikke held med at sælge vælgerne sin sælsomme kombination af islam og lgbt+. Ikke engang ønsket om at afskaffe ejendomsretten eller de mange offerfortællnger om had og racisme i Danmark var nok til at sikre partiet en plads i Folketinget. Men kampen for et grønnere og mere islamiseret Danmark har dog ikke været forgæves. På vej ud af Folketinget har Sikandar Siddique nemlig endelig fundet et uafviseligt bevis på den strukturelle diskrimination i Danmark, som han har talt så helt ufattelig meget om. For hvad er spærregrænsen, hvis ikke det.  14.03:Alex Vanopslagh fårnæsten dobbelt så mange personligestemmer som Jakob Ellemann i Aarhus. Valget tegner mere og mere til også at blive personlige fravalg af de to blå statsministerkandidater. Det er i hvert fald ikke manglende tv-tid, de kan bruge som undskyldning.  12.41:Hvad er Lars Løkkes plan nu, hvor der tegner sig et rødt flertal, og den tidligere statsminister ikke umiddelbart får den rolle, han havde håbet? Den tidligere Venstre-minister Søren Pind kom med sin vurdering af Løkkes plan i dagens udgave af Berlingske-podcasten Cordua & Steno. »Mit bedste gæt er, at det, han gør lige nu, er, at han prøver virkelig hårdt at få Sofie Carsten Nielsen ind i et rum alene.« »Der er jo ikke ret stor forskel på det radikale projekt og hans,« fortsatte Søren Pind. »Hvis Radikale Venstre og Moderaterne laver en alliance, kan man ikke komme uden om dem.« »Hvis de står sammen, kan de få rigtig meget ud af det, tror jeg. Om de tør, ved jeg ikke.« Lyt til Cordua & Steno her:   12.05:Det er de to grønlandske mandater plus det ene færøske, der giver rød blok 90 mandater. I maj sagde det socialdemokratiske færøske folketingsmedlem Sjúrdur Skaale, at den situation ville være problematisk ogudgøre et demokratisk problem. Han foreslog derfor, at de transatlantiske mandater altid skal pege skal pege på den statsministerkandidat, der har fået størst folkelig opbakning. Hvor svalt og rimeligt. Men magt var, er og bliver fristende. Skaale siger her tilformiddag: »Det er ikke en situation eller position, vi vil misbruge. Men det er en position vi vil bruge til at få så mange resultater som muligt.« Deto grønlandske mandater er rørende enige: »Hvis vi bliver afgørende for regeringsdannelse, er det godt. Men det vigtigste er at tale Grønlands sag,« siger Mute B. Egede formand for et af de røde partier, der leverer hver sin røde kandidat, som fuldender valgets røde flertal. Det »demokratiske problem«, har Skaale og grønlandske venner lagt bag sig. Nu tales magtens sprog. Hvis der ikke dannes regering over midten, bliver det et spinkelt flertal at regere på. Et flertal, der står og falder med, hvad der kan betale sig for Grønland og Færøerne. Det lyder som en serie af Adam Price, der er blevet til et vågent mareridt.  11.51:Personligt har jeg det sådan, at Folketinget ikke bør gemme sig bag jurister i sager om ministeransvar. Minkforløbet er åbenlyst uholdbart – udfaldet med et ansvar, der er blevet sparket nedad og udad på embedsmænd, er uværdigt for folkestyret. Men o.k. Nu er det blevet sådan, at nogle vil have landets mest bredskuldrede advokater til at vurdere det med statsministerens personlige ansvar.Blandt dem er angiveligt også Torsten Gejl fra Alternativet, som nu står til at få en håndfuld kollegaer på Christiansborg. Gad vide om Gejl taler for partiet?   11.46:Der er noget tragikomisk over, at sidste gang de blå fik et grønlandsk mandat var i 1998. Siden dengang har V og K nærmest negligeret grønlandsk politik – denne gang var der så endelig en spinkel mulighed med en ny liste, men så kom Papes »Africa on ice«-kommentar …  11.38:Det er interessant at se på stemmefordelinger på forskellige valgsteder og så sammenholde det med demografien i områderne. Det fortæller os noget meget interessant om de sociale og politiske dynamikker i området. Ser man for eksempel på valgstederne i Tingbjerg, Gellerup og Vollsmose er Frie Grønne henholdsvis det største og næststørste parti. Det er åbenbart i de udsatte boligområder, man finder de mest lgbt+-progressive kompromisløse klimavælgere. Eller noget.   11.15:Jeg har tidligere under valgkampen her på Valgstrømmen udtrykt min ret store skepsis over for meningsmålingsinstitutterne. Ikke mindst til deres modeller. Den skepsis blev ikke mindre i aftes. Der var så heller ingen, der fangede Socialdemokratiets fremragende valg – nærmest tværtimod.  10.35:Med modlys i øjnene, ingen nye budskaber og ingen svar på oplagte spørgsmål udstillede de to blå statsministerkandidater deres manglende format. Søren Pape var allerede ved at tabe grebet om både den politiske og personlige håndtering, og kloge folk omkring burde have givet ham en pause i stedet for dagligt at lade ham jagte et stadigt mere desperat comeback. Jakob Ellemann var faktisk på vej op inden det fatale pressemøde om FE-sagen. Men han kom sig aldrig over oplevelsen på Kastellet, hvor han sammen med Pape både ødelagde det momentum, der var imod regeringen i sagen, og hans egen skrøbeligt opbyggede troværdighed over for vælgerne. Han blev igen lidt grå og kedelig efter den fatale fredag og forsvandt nærmest ud af den afsluttende partilederdebat på TV 2. Pape og Ellemann sås heller aldrig sammen siden i valgkampen. Det kommer de næppe heller til ved det næste folketingsvalg.   10.09:Når mine kollegaer skal analysere data og skrive den traditionsrige valgbog om folketingsvalget 2022, bliver det ingen let opgave. Normalt kan man indfange valgets tema med et enkelt greb og kalde bogen for Klimavalget, Krisevalg eller Oprør fra udkanten. Det bliver ikke nemt denne gang. Valgkampen var ikke domineret af ét tema, og resultatet er lidt mudret, men med stor sandsynlighed for en ny rød konstellation. Der er sket 117 ting i denne valgperiode og valgkamp, men de peger i mindst lige så mange retninger.  09.59:Konsolideringen af Socialdemokratiet er beviset på, at venstrefløjen i Danmark mere permanent har ændret karakter.Den danske centrum venstrefløj har i går belønnet de voldsomme dysfunktioner i staten under Regeringen Mette Frederiksen I, den ulovlige og elendige regeringsførelse og en konkret begrænsning af individuelle friheder til fordel for en stærkere stat. Valget viser et billede på en centrum-venstrefløj, der ikke tager udgangspunkt i en analyse af kapitalforhold og magtstrukturer, men snarere tager udgangspunkt i en positiv indstilling til magten udtrykt ved stat og regering.  09.39:Jordskredsvalget i 1973 og systemskiftet (eller »det lille systemskifte«) i 2001 er de to mest kendte og markante folketingsvalg i nyere politisk historie. Mange iagttagere er enige om, at gårsdagens valg med voldsomme vælgervandringer, voldsomt succesfulde nye partier og voldsom spænding til det sidste også vil gå over i historien. Men hvad vil valget blive kaldt? Hvad vil det primært blive husket for? Der er krig i Europa, energikrise, inflation og den netop afsluttede valgperiode har stået i coronaens tegn. Men det overordnede tema til valget har været Mette Frederiksens lederskab – det har både blå og rød side været enige om. Vil valget simpelthen blive husket som Mette-valget?  08.58:Var folketingsvalget kommunalpolitikkens endelige triumf i landspolitik, hvor flertal ikke er flertal, og hvor overraskende ting kan ske på valgnatten? Vi så det i går, hvor man på en måde kunne tælle til 90, men hvor man sidder med fornemmelsen af, at den konstituering, som nu går i gang, kan føre overraskende steder hen. Ja, ting bliver indviklede, når sure eksborgmestre og forsmåede politikere, som blev snydt sidste gang, formandsposten i Teknisk Udvalg skulle fordeles, nu har lavet nye indviklede borgerlister med spændende navne. Vi ved én ting fra lokalpolitik, og det er, at bitterheden kan være stor rundt omkring, når borgmesterkæden er placeret.  07.04:TV 2s udskældte prognose med rødt flertal viste sig at være meget, meget præcis. Den blev ellers kaldt pinlig og helt i skoven her i strømmen – og chokerende af undertegnede. Men den ramte nærmest spot on. Både prognosen og resultatet endte med en mandatfordeling på 87 (rød), 16 (M) og 72 (blå). Og for de enkelte partier var forskellen mellem prognose og det endelige resultat også til at overse for de fleste partier. Det er sgu ret godt gået, TV 2.  06.56:»Vi peger på Mette Frederiksen som statsminister, hvis hun kan samle en bred regering. Allerhelst med røde og blå.« Sådansagde den radikale leder5. oktober. Det bliver interessant nu at se, hvad det egentlig betyder. Det giver sig selv ift. Moderaterne. Det er vanskeligt at forestille sig det radikale udsagn ende i, at Moderaterne og De Radikale ikke sidder i regering – medmindre »bred« er blevet fra Ø til B. Det vil så kræve en ny definition af udtrykket – og hvad med V?  06.23:Både Løkke og Vanopslagh har i aften ment at danskerne har »udtrykt mistillid« til Mette Frederiksen. Det er der jo bare ikke ret meget, der tyder på. Måske det var på tide, at der indfandt sig en refleksion omkring den strategi, blå blok har lagt om, at hovednummeret i valgkampen gik ud på at delegitimere såvel Mette Frederiksens person som hendes forvaltning af magten. Det var altså ikke nogen vinderstrategi, selv med en Lars Løkke-joker i spil.  05.27:De Radikale har fået et elendigt valg, men til gengæld har partiet ikke – som ventet – afgivet sin historiske plads som potentiel kongemager til Lars Løkke Rasmussen. Hvis Sofie Carsten Nielsen har modet til det, kan hun derfor gøre sit parti interessant igen ved at kaste sig i armene på blå blok. Udlændingepolitikken har de sidste mange år gjort dén manøvre umulig, men måske er valgydmygelsen lige præcis det, der skal til, for at få partiet til at ændre mening. Man skal nok ikke satse på det, men håbe kan man da.  02.17:Også i udlandet udløser dramaet i dansk politik åndeløs spænding. »Glem Netflix. Kig på dansk politik,« skriver AnneFrancoise Hivert, der er korrespondent for den franske avis Le Monde.  01.55: Der bliver øffet rundt omkring fra diverse borgerlige kommentatorer om, at der jubles for meget over det røde flertal til, at projektet med en midterregering er troværdigt. Personligt var jeg helst fri for en sådan, men jeg tror desværre, statsministeren er reel nok i sit ønske. At hun og Socialdemokratiet glæder sig over at skulle gå til regeringsforhandling fra en styrkeposition frem for fra en taberposition vis a vis de borgerlige er vel hverken underligt eller odiøst.  01.48:»Valget har skabt et nyt reformflertal«, har Mette Frederiksen lige sagt i sin sejrstale på Christiansborg. Sikke noget sludder. Hvis Socialdemokratiet ville lave reformer, har de hele tiden kunnet gøre det med de borgerlige partier. Det har bare været lettere at bruge penge end at skaffe dem, men nu er kassen snart tom, og så får piben en anden lyd.  01.45:Mette Frederiksen meddeler på valgnatten at regeringen går af. Nu begynder spillet om en ny, bred regering, hvis den altså kan dannes. Valget har fået en konsekvens. S-regeringens dage er talte. Nu begynder en ny tid med flere partier i regeringen under lederskab af Mette Frederiksen. ",
        "metadata": {
            "source": "https://www.berlingske.dk/valgstroemmen-2022/lykken-staar-den-kaekke-bi-men-et-kredsmandat-er-et-kredsmandat",
            "image_url": "https://berlingske.bmcdn.dk/media/cache/resolve/image_x_large/image/160/1601373/24226977-0-valgstrmmen-collage_03.jpg",
            "publication_time": "Onsdag d. 02. november 2022, kl. 05.47",
            "author": null,
            "related_links": [],
            "attachments": []
        }
    }
}