{
    "version": "1.0",
    "document": {
        "id": "https://www_berlingske_dk/sport/forundret-azurblaa-u21-boss-efter-dansk-sejr",
        "title": "Forundret azurblå U21-boss efter dansk sejr",
        "content": "Italiens U21-landstræner har svært ved at forstå, at Danmark trak sig sejrrigt ud af mandagens testkamp. Danmarks U21-landshold vandt mandag aften med 1-0 over Italien, der, ligesom Danmark, deltager ved EM til sommer, dog ikke i samme gruppe. I Matera blev sejren sikret på en sen scoring af Nicolai Brock-Madsen, og efterfølgende var Italiens U21-landstræner, Gigi Di Biagio, ganske forundret over, at Danmark løb med sejren i testkampen. - Jeg kan ikke huske, at Bardi (Francesco, italiensk U21-målmand, red.) havde en eneste redning. I fodbold må du altid forsøge at forbedre dig, så når du skaber så mange chancer, er du virkelig nødt til at tage dem, siger Di Biagio til Rai Sport.  - I det mindste fik vi trænet en masse af de løb, der gør, at man skaber chancerne, og vi tog initiativet. Vi skulle have ageret mere aggressiv over for deres angribere og været mere kompakte. Det var vi til tider, og vi skabte en masse problemer for Danmark, fortsætter han. Den italienske U21-landstræner understreger, at han trods nederlaget vurderer, at de azurblå er på rette vej.",
        "metadata": {
            "source": "https://www.berlingske.dk/sport/forundret-azurblaa-u21-boss-efter-dansk-sejr",
            "image_url": "https://berlingske.bmcdn.dk/media/cache/resolve/image_x_large/image/75/757397/7927853-u21-danmark-island-em-play-off.jpeg",
            "publication_time": "Tirsdag d. 18. november 2014, kl. 16.57",
            "author": null,
            "related_links": [],
            "attachments": []
        }
    }
}