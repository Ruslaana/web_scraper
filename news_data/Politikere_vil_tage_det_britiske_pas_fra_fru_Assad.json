{
    "version": "1.0",
    "document": {
        "id": "https://www_berlingske_dk/internationalt/politikere-vil-tage-det-britiske-pas-fra-fru-assad",
        "title": "Politikere vil tage det britiske pas fra fru Assad",
        "content": "Adskillige parlamentarikere i den britiske hovedstad, London, opfordrer deres regering til at tage statsborgerskabet fra Asma al-Assad. Hun bor til daglig i Syrien og er gift med Bashar al-Assad, Syriens præsident. Kritikken går på, at præsidentfruen har støttet sin mand under krigen i Syrien. Det menes, at hun har dobbelt statsborgerskab, altså både britisk og syrisk.  Tom Brake er udenrigspolitisk ordfører for partiet De Liberale Demokrater, og han beskylder præsident Assad for at bruge sin kones internationale profil til at forsvare Syriens \"barbariske regime\". - Udenrigsminister Boris Johnson har opfordret lande til at gøre mere ved Syrien. Den britiske regering kan sige til Asma al-Assad, at enten stopper hun med at bruge sin position til at forsvare barbariske handlinger, eller også mister hun sit statsborgerskab, siger Tom Brake. Hans kommentar kommer, efter at Boris Johnson i et indlæg i avisen Sunday Telegraph har betegnet Syriens præsident som en \"ærketerrorist\".  Også Nadhim Zahawi, parlamentariker fra det regerende konservative parti, vil tage det britiske pas fra præsidentfruen. - Tiden er kommet, hvor vi må gå efter Assad på alle måder, herunder fru Assad, der er en stor del af den propagandamaskine, der begår krigsforbrydelser, citerer Sunday Times ham for at sige. Den 41-årige Asma Assad har stået ved sin mands side ved sjældne lejligheder, hvor præsidenten har optrådt offentligt. Hun har også taget selfies, der er lagt på præsidentskabets Instagram-konto.  Efter det nylige amerikanske angreb med missiler mod en syrisk luftbase kritiserede hun angrebet i en officiel erklæring. Parret blev gift i juli 2000 - seks måneder efter, at Bashar al-Assad overtog præsidentembedet efter sin far. Parret mødte hinanden til en fest, som det britisk-syriske samfund organiserede i London. Bashar al-Assad er uddannet øjenlæge i London. Konflikten i Syrien begyndte i 2011, og siden er 320.000 mennesker blevet dræbt. /ritzau/AFP ",
        "metadata": {
            "source": "https://www.berlingske.dk/internationalt/politikere-vil-tage-det-britiske-pas-fra-fru-assad",
            "image_url": "https://berlingske.bmcdn.dk/media/cache/resolve/image_x_large/image/0/5746/16978081-from-the-files-timeline---the.jpeg",
            "publication_time": "Mandag d. 17. april 2017, kl. 17.35",
            "author": null,
            "related_links": [],
            "attachments": []
        }
    }
}