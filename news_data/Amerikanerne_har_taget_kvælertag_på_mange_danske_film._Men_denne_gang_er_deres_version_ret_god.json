{
    "version": "1.0",
    "document": {
        "id": "https://www_berlingske_dk/skaerm/amerikanerne-har-taget-kvaelertag-paa-mange-danske-film-men-denne-gang-er",
        "title": "Amerikanerne har taget kvælertag på mange danske film. Men denne gang er deres version ret god",
        "content": "Der er dage, hvor jeg sætter mig ind i biografen og føler mig sikker på, at jeg skal se noget hø. Sådan en dag havde jeg tirsdag, da der var pressevisning på det amerikanske remake af Christian Tafdrups uhyggelige samlivsgyser »Speak no Evil«. Kan man sin danske filmhistorie, vil man vide, at det ikke er første gang, at Hollywood har taget et dansk filmmanuskript under kærlig – eller det modsatte – behandling. Man ved også, hvor dårligt det som regel er faldet ud. Det mest kendte eksempel er nok »Night Watch« fra 1997, en sølle kopi af »Nattevagten«, der fuldstændig manglede originalens unikke opbygning (og frække brug af den folkekære Ulf Pilgaard som skurk). Men der er ingen grund til at frygte »Speak no Evil«. Visse steder er den næsten bedre end sin danske forgænger. Andre steder har den udskiftet den snigende uhygge med decideret vold. Og så er den ikke ked af at sparke lidt til danskerne. Det gør ondt på en god måde. Remakes er populære i Hollywood. At genindspille film, der allerede har publikum andre steder i verden, virker økonomisk sikkert. Blandt de mest kendte Hollywood-remakes af danske film er versioner af »Klatretøsen«, »Efter brylluppet« og »Stille hjerte«, der på hver sin måde var blændende danske film, der blev omformet til spiselige historier for et amerikansk publikum. Mere melodrama og alt for ofte mindre kant. Vi mangler endnu at se, hvad Leonardo DiCaprio vil gøre ved »Druk«. I 2021 købte den amerikanske skuespiller og producent rettighederne til Thomas Vinterbergs Oscar-vinder gennem sit produktionsselskab, Appian Way. »Another Round«, som filmen hedder på amerikansk, skal nu genindspilles, formentlig med DiCaprio i Mads Mikkelsens rolle. »Here's ... Johnny«. Familiefaderen Paddy er alt andet end rar i slutningen af den amerikanske genindspilning af danske »Speak no Evil«, der er langt mere blodig end originalen.Fold sammenLæs mereFoto: United International Pictures Susie Allnutt. Men først er turen kommet tilChristian Tafdrups»Speak no Evil«, der både er en meget dansk og en meget udansk film. Udansk, fordi gysergenren ikke er den, vi har dyrket mest herhjemme. Dansk, fordi en del af filmens ubehageligheder udspringer af den skandinaviske familiefar og hans vattede tilgang til egne grænser. En amerikansk anmelder skrev, at »Speak no Evil« gjorde for weekendture, hvad »Dødens gab« gjorde for badeferier, og det er ikke helt forkert. Mange husker nok, hvordan familiefaderen Bjørn (Morten Burian) sjosker rundt i hælene på sin familie, indtil datteren Agnes mister sit tøjdyr, og der endelig er en plads til ham som mand. Bjørn eftersætter bamsen. Det er det tætteste, han kommer på at nedlægge noget vildt, og han er synligt stolt, da han vender tilbage med den slatne vatkanin. Pointen er selvfølgelig, at Bjørn er så socialiseret og pakket ind i omsorgsdanmark, at han længes efter vildskab, han trænger til at mærke sig selv og sine grænser, og derfor lader han et fremmed ægtepar kommer for tæt på. Han inviterer selv monstret indenfor. Den amerikanske film begynder – næsten – samme sted som den danske. Familien, der denne gang er amerikanere, tæller endnu en gang mor, far og datter, der er indkvarteret på et Boutique Hotel i Italien. Alt er idyllisk, Louise (Mackenzie Davis) læser sin paperback, mens Ben slapper af. Roen bliver afbrudt, da en ny familie ankommer til resortet. De er mere højrøstede, den muskuløse far trækker demonstrativt sin solstol over fliserne, så alle kan høre, at han er ankommet. Hvor Ben sikkert ville foretrække at stikke fødderne i vandet først, laver mandedyret en bombe. Paddy (James McAvoy) og Ciara (Aisling Franciosi) hedder det nye par, som langsomt får kontakt til Ben og Louise. Mens de to stille har siddet og hyggebrokket sig over hotellets danske gæster, der konstant taler om deres italienske madlavningskursus, vælger Paddy at håndtere situationen anderledes. Han inviterer danskerne med ind i en klam og grænseoverskridende samtale om brug af toiletpapir. Det løser problemet med de ubudne gæster. Herefter følger invitationen, som Ben og Louise ikke kan sige nej til, og som betyder, at de ender med en forlænget weekend hjemme hos deres nye venner. James McAvoy gør sin karakter mere brovtende, sexistisk og bredskuldret end i Christian Tafdrups film. Det er toksisk maskulinitet over for venlig underdanighed. Paddy (James McAvoy) og Ciara (Aisling Franciosi) er impulsive, lidenskabelige og virkelig langt ude i »Speak No Evil«, der bygger på et manuskript af de danske brødre Christian og Mads Tafdrup, men er instrueret af James Watkins.Fold sammenLæs mereFoto: United International Pictures Universal Pictures. Til gengæld er Scoot McNairy et fund til rollen som Ben. Både fremkommelig, men også umulig at fastholde på et standpunkt. Vi fornemmer, at Louise har været ham utro, og at han aldrig helt har tilgivet hende. Da tingene begynder at brænde på, er det Louise, der får sagerne til at rulle. Kun ganske langsomt går det op for parret, at deres nye venner ikke har helt gode intentioner. Visse scener er kopieret direkte fra den danske film. Som da Louise, der er vegetar, får serveret gås og ender med at spise et stykke for at bevare den gode stemning. I den amerikanske film er der lagt en ekstra scene på, hvor Paddy udfordrer hendes hykleri. På badehotellet er der også nogle danskere af den slags, der hele tiden taler om deres madlavningskurser. Jakob Højlev Jørgensen spiller Torsten, der dømmes ude fra det gode selskab på hotellet.Fold sammenLæs mereFoto: United International Pictures Christopher Murray Holt. Hvorfor er det bedre at spise fisk end kød, hvis det er dyrevelfærd, man går op i? Mener man så, at linefanget laks er bedre end den fisk, som pøblen har ret til? Men der er også gange, hvor den amerikanske film har lagt lidt til. Mit favoriteksempel er scenen, hvor Paddy synger med på bilradioens sjæler, »Eternal Flame« med The Bangles, mens han kigger lige lidt for meget på Ben. Ubehaget, Bens latente angst for at blive lagt an på, en lille snigende homoangst, er fremragende fanget. I det hele er det mændenes film. Selvom Ciara og Louise også er del af dramaet, er det Bens fascination af Paddy, der driver begge par ud over grænsen. Louise vil bare gerne hjem. Man ødelægger næppe noget ved at konstatere, at det ender helt galt. På flere måder. De vil så gerne hjem, men kan man tillade sig at rejse, når ens værter siger, at man skal blive. Agnes (Alix West Lefler), Louise (Mackenzie Davis) og Ben (Scoot McNairy) står i dørkarmen. Delt mellem deres egne lyster og deres gode opdragelse.Fold sammenLæs mereFoto: United International Pictures Susie Allnutt/Universal Pictures. Væk er antydningerne og stemningerne. Ben og Louise ender i en direkte overlevelseskamp, som man vil nyde eller hade, alt efter temperament. Det gør den amerikanske film mindre original end den danske, der i ekstrem grad dyrkede alle de måder, hvorpå vi forsøger at passe ind. Ingen tvivl om, at den danske slutning var mere raffineret, men den amerikanske har nu også et svirp med halen, og det står tydeligt frem trods alt teaterblodet. Uanset forklaring er »Speak no Evil« stadig en velfungerende og skræmmende fremstilling af os alle. Både på dansk og på engelsk. »Speak no evil«. Instruktør: James Watkins. Manus: Christian Tafdrup, Mads Tafdrup, James Watkins. Medvirkende: James McAvoy, Mackenzie Davis, Scott McNairy, Aisling Franciosi med flere.Premiere i biografer over hele landet 12 september.",
        "metadata": {
            "source": "https://www.berlingske.dk/skaerm/amerikanerne-har-taget-kvaelertag-paa-mange-danske-film-men-denne-gang-er",
            "image_url": null,
            "publication_time": "Torsdag d. 12. september 2024, kl. 08.32",
            "author": "Sarah Iben Almbjerg",
            "related_links": [],
            "attachments": []
        }
    }
}