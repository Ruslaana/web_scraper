{
    "version": "1.0",
    "document": {
        "id": "https://www_berlingske_dk/aok/sexolog-saadan-undgaar-du-utroskab",
        "title": "Sexolog: Sådan undgår du utroskab",
        "content": "Utroskabsindustrien har vokset sig stor. Men nu er en af de største spillere kommet under beskydning. Et skridt væk fra dydens smalle sti har nu kostet 37 millioner mennesker dyrt. Siden hackere lækkede data i massevis, har Ashley Madison-brugere verden over følt konsekvenserne af deres forbindelse til utroskabssiden. Nu vil de sagsøge firmaet, der har tjent milliarder på deres utugt. Opret abonnement på BT PLUS og læs om, hvordan utroskabsindustrien har vokset sig stor. Du får også gode råd til, hvordan du selv undgår utroskab. Modtag det ugentlige nyhedsbrev fra B PLUS her. Utroskabssiden Ashley Madisons brugere har det ikke nemt for tiden. Der er siden lækagen sket en stigning i afpresning i Canada og USA, hvor størstedelen af brugerne kommer fra, men også på vores side af Atlanten, i Storbritannien, oplever brugere nu at blive afpresset for ikke at blive afsløret. Desuden er to selvmord indtil videre blevet kædet sammen med offentliggørelsen af sidens brugerdata, og et utal af hjerter er blevet knust. Ashley Madison er en hjemmeside, som sætter folk, der ønsker et sidespring, i kontakt med hinanden. 12. juli blev siden hacket af en gruppe kaldet ’The Impact Team’. Den frigav data om brugerne den 17. august, da hjemmesiden nægtede at imødekomme deres krav. Gruppen krævede siden lukket i protest mod gebyret på 19 dollar, som hjemmesiden krævede af brugere for at slette deres profil. Det har vist sig, at folkene bag siden aldrig slettede brugeres data, selvom kunderne betalte beløbet, og nu ligger 37 millioner brugeres følsomme data altså på internettet. Langt de fleste brugere er mænd i alderen 40-50 år. Nu forsøger en del af sidens brugere gennem et gruppesøgsmål mod den canadiske virksomhed Avid Life Media, der står bag Ashley Madison, at tage hævn over hjemmesiden, der ikke formåede at leve op til løfterne om beskyttelse og sletning af brugernes data. Blandt andre skulle en gruppe advokater i Canada forsøge at indkræve 3,82 mia. kroner i erstatning til dets canadiske brugere. I USA er flere gruppesøgsmål også ved at blive stablet på benene, og det samme kan meget vel ske i Europa, vurderer lektor i jura og retsvidenskab ved Copenhagen Business School Andrej Savin.  »Hvis firmaet bag Ashley Madison har et virksomhedssæde eller servere i Europa, så vil de være underlagt nogle EU-love om databeskyttelse, og derfor vil det være at forvente, der også kommer søgsmål herfra,« udtaler han. Utroskabsindustrien er en branche i vækst, til trods for at ’varen’, der handles med, anses som kontroversiel. Indtil for nylig var Ashley Madison blokeret af staten i Sydkorea, mens siden fortsat er utilgængelig i Singapore. Og Filippinernes justitsminister Leila de Lima har udtrykt ønske om at følge Singapores eksempel og gøre siden umulig at besøge i landet. Det har heller ikke altid været lige nemt at reklamere for hjemmesiden, der har oplevet modvilje blandt radio- og tv-stationer verden over i forhold til at sende dens reklamer. Alligevel har Ashley Madison-hjemmesiden, som blev lanceret tilbage i 2002, vokset sig næsten 40 millioner brugere stor. Firmaet bag, Avid Life Media, er også kun vokset takket være succesen og anslås at være tæt på en milliard dollar værd. Bare i 2014 tjente firmaet 115 mio. dollar, hvilket var en stigning på hele 45 procent i forhold til de 78 mio. dollar, virksomheden tjente året forinden. Der er altså masser af penge at hente i den tredje dødssynd, utugt, hvilket også er årsagen til, at man med garanti vil se flere lignende hjemmesider, vurderer sexolog Jakob Olrik. »Det vil helt sikkert være en voksende industri. Jeg er ikke i tvivl om, at vi i fremtiden også vil støde på nicheutroskabssider til folk med særlige ønsker. Du kan se på dating-industrien: Engang var der kun et par stykker, mens der i dag er et hav af tjenester. Det er et spørgsmål om at skabe et udbud til en efterspørgsel,« siger han. Stifteren af Ashley Madison, Noel Biderman, er her fotograferet, mens alt endnu gik godt for utroskabssiden. Foto: ReutersFold sammenLæs mereFoto: BOBBY YIP. Den utroskabsside, der er mest populær i Danmark, er Victoria Milan. Hjemmesiden, der tidligere har været heftigt debatteret, bryster sig af at have 179.800 profiler på gifte danskere. Til sammenligning er der i omegnen af 14.000 danskere på Ashley Madison. Victoria Milan findes ikke kun i Danmark, men opererer i 33 forskellige lande fordelt over fem verdensdele.  Det er nemt at pege fingre ad selskaber, der tilbyder hjælp til utroskab. Alligevel bør man lade være, mener sexolog Jakob Olrik. For selvom hjemmesider som Victoria Milan og Ashley Madison tjener penge på at sætte utro ægtefolk i forbindelse med hinanden, fremmer de ikke utroskab, mener Jakob Olrik: »Det er nemt at rette sin vrede mod hjemmesiderne, men de er i bund og grund ikke problemet. Utroskab er et sygdomstegn i et forhold mellem to mennesker, som ikke opstår, fordi man har set en reklame på en bus for en hjemmeside. Det er jo ikke hjemmesiden, der har opfundet utroskab,« siger han. Jakob Olrik er overbevist om, danskere hverken er mere eller mindre utro end tidligere. Han mener, det blot kan virke sådan på grund af synligheden af hjemmesiderne og deres reklamer. Ikke desto mindre er der en forskel i måden, vi er utro på. »Der er forskellige typer af utroskab, og i dette tilfælde snakker vi om, at man har planlagt sin utroskab. I sådan nogle situationer bør man snarere tænke over, hvad man savner hos sin partner, og så snakke sammen. Så løser tingene sig som regel,« siger sexologen.   1. Generel adfærd ændrer sig 2. Mobiltelefonen efterlades ikke uden opsyn, tages med overalt og måske kommer der også kode på 3. Din partner har mere fokus på sit udseende end normalt, køber nyt tøj og gør generelt mere ud af sig selv 4. Din partner har flere arrangementer ude af huset og mere overarbejde end normalt 5. Din partner er fraværende og har svært ved at være tæt på dig 6. Din partner føler sig overvåget og går til angreb på dig i stedet for at ændre egen adfærd 7. Din partner bliver vred, når du spørger, om der er noget galt Kilde: Mette Haulund, stifter af parforholdsraad.dk",
        "metadata": {
            "source": "https://www.berlingske.dk/aok/sexolog-saadan-undgaar-du-utroskab",
            "image_url": "https://berlingske.bmcdn.dk/media/cache/resolve/image_x_large/image/30/307323/10462921-utroskab.jpg",
            "publication_time": "Torsdag d. 01. oktober 2015, kl. 06.00",
            "author": null,
            "related_links": [],
            "attachments": []
        }
    }
}