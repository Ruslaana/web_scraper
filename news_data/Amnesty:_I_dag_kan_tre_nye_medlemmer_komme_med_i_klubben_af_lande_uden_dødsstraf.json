{
    "version": "1.0",
    "document": {
        "id": "https://www_berlingske_dk/synspunkter/amnesty-i-dag-kan-tre-nye-medlemmer-komme-med-i-klubben-af-lande-uden",
        "title": "Amnesty: I dag kan tre nye medlemmer komme med i klubben af lande uden dødsstraf",
        "content": "Tallene taler deres klare sprog. De lande,der benytter sig af dødsstraf, bliver stadigt mere isolerede, og antallet af henrettelser er det laveste, siden vi i Amnesty International begyndte at opgøre tallene. Samtidig er flere lande på vej med lovgivning, som fjerner dødsstraf. Kampen mod dødsstraf, som Amnesty International har ført siden 1977, virker. Men vi er ikke i mål. De lande, som insisterer på at bruge den ultimative og uigenkaldelige straf, henretter flere og flere. De dømte bliver halshugget, hængt, skudt eller får dødelige indsprøjtninger. I årets første ni måneder har Saudi-Arabien henrettet 198 mennesker, det højeste antal i mere end 30 år. Kronprins Mohammed bin Salman har ellers tidligere sagt, at Saudi-Arabien nu kun benytter sig af dødsstraf i drabssager, eller hvis en person udgør en trussel mod mange liv. Det passer bare ikke. Ifølge vores research er 53 personer indtil videre blevet henrettet i 2024 for lovovertrædelser i forbindelse med narkotika. Saudi-Arabien ligger i top tre blandt i alt 16 lande, der fortsat henretter sine borgere, kun overgået af Iran og Kina. Sidstnævnte holder antallet af henrettelser som en statshemmelighed, men det skal tælles i tusinder. Iran henrettede mindst 853 mennesker sidste år, og netop nu ser vi, hvordan det iranske styre i stigende grad bruger dødsstraf til at slå ned på oprør. Særligt i forbindelse med »Kvinde Liv Frihed«-bevægelsen i kølvandet på drabet påJina Mahsa Amini, der døde efter at have været i det berygtede moralpolitis varetægt, fordi hun efter deres opfattelse ikke var tilstrækkeligt tildækket. De dømte bliver halshugget, hængt, skudt eller får dødelige indsprøjtninger.Fold sammenLæs mereFoto: Khalil Mazraawi/AFP/Ritzau Scanpix. USA er i øvrigt det eneste vestlige land på listen over lande, der udførte dødsstraf sidste år. Og amerikanerne fortsætter i år, hvor19 mennesker indtil nu er blevet henrettet. Et tilbagevendende argument for tilhængere af dødsstraf er, at frygten for at blive henrettet afskrækker potentielle gerningspersoner fra at begå kriminalitet. Men det er simpelthen ikke sandt. I netop USA er mordraten for eksempellavere i delstater uden dødsstraf end i delstater, der stadig benytter sig af dødsstraf. Og hos amerikanernes nordlige nabo, Canada, var mordraten cirkaen tredjedel lavere i 2023 sammenlignet med 1976, da canadierne droppede dødsstraf. USA og de andre henrettende nationer burde rette blikket mod for eksempel Kenya, Zimbabwe og Gambia i Afrika. Alle tre lande er på nippet til at afskaffe dødsstraf. I Kenya og Zimbabwe er der lovforslag på bordet, mens Gambia er i gang med en forfatningsændringsproces, der blandt andet vil afskaffe dødsstraffen. I dag er det den internationale dag mod dødsstraf, og hvis det lykkes de tre afrikanske lande at afskaffe dødsstraf, vil de blive budt velkommen i klubben af 113 lande verden over, som har afskaffet dødsstraffen for alle slags forbrydelser. I 1977 gjaldt det kun 16 lande. En stat skal ikke have lov til at dræbe sine borgere. Enhver har ret til liv. Selvfølgelig skal ingen gerningspersoner gå fri for straf. Nogensinde. Men retfærdigheden sker ikke fyldest ved at slå gerningspersonen ihjel. Vibe Klarup er generalsekretær for Amnesty International Danmark ",
        "metadata": {
            "source": "https://www.berlingske.dk/synspunkter/amnesty-i-dag-kan-tre-nye-medlemmer-komme-med-i-klubben-af-lande-uden",
            "image_url": "https://berlingske.bmcdn.dk/media/cache/resolve/image_x_large/image/184/1844745/24809361-the-gurney-in-the-death-chamber-at-greensville-cor.jpg",
            "publication_time": "Torsdag d. 10. oktober 2024, kl. 14.48",
            "author": null,
            "related_links": [],
            "attachments": []
        }
    }
}