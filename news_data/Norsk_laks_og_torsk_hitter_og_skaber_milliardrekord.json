{
    "version": "1.0",
    "document": {
        "id": "https://www_berlingske_dk/virksomheder/norsk-laks-og-torsk-hitter-og-skaber-milliardrekord",
        "title": "Norsk laks og torsk hitter og skaber milliardrekord",
        "content": "Milliarderne vælter ind i Norge fra eksporten af fisk og skaldyr, solidt hjulpet af, at den norske krone ligger meget lavt. Norge satte i første halvår af 2023 ny rekord ved at eksportere fisk og skaldyr for sammenlagt 82,3 milliarder norske kroner (52,9 milliarder danske). Det er 12,3 milliarder norske kroner mereend for et år siden, selv om der er blevet sendt fem procent færre fiske- og frysekassermed blandt andet laks og torskud af landet. »Hovedårsagen er den svage krone, som står for otte af de tolv milliarder,« forklarer Christian Chramer, der er direktør for Norges Sjømatråd,til det norske erhvervsmedie E24. En norsk krone koster blot 64 danske øre, og i forhold til den amerikanske dollar er den norske krone faldet med mere end 20 procent siden sidste år. I forhold til euroen er den faldet på 16 procent. Dermed bliver norske varer billigere for udenlandske kunder, men samtidig er priserne faktisk steget, ligesom de norske havdelikatesser bliver stadig mere værdsat i Asien og USA. Alene salget til USA voksede med 34 procent og indbragte 1,73 milliarder norske kroner mere. Europa er dog fortsat det største eksportmarked, og Danmark topper den samlede norske eksportliste for fisk og skaldyr foran Polen og USA. I alt eksporterede nordmændene i januar-juni 1,3 millioner tons fisk og skaldyr – 7.000 tons mindre end for et år siden.",
        "metadata": {
            "source": "https://www.berlingske.dk/virksomheder/norsk-laks-og-torsk-hitter-og-skaber-milliardrekord",
            "image_url": "https://berlingske.bmcdn.dk/media/cache/resolve/image_x_large/image/169/1693481/24471452-.jpg",
            "publication_time": "Onsdag d. 05. juli 2023, kl. 14.22",
            "author": "Thomas Breinstrup",
            "related_links": [],
            "attachments": []
        }
    }
}