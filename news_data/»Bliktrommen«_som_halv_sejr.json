{
    "version": "1.0",
    "document": {
        "id": "https://www_berlingske_dk/sceneanmeldelser/bliktrommen-som-halv-sejr",
        "title": "»Bliktrommen« som halv sejr",
        "content": "Med sin stakåndede staccatoreplik minder han om en perverteret udgave af Dirch Passers kæmpebaby. Han er ung og gammel i ét. Barn og voksen. Snart fortryllende fræk dreng med uartigt glimt i øjet og uimodståeligt lykkesmil. Snart en hysterisk triumferende og vrængende lomme-Hitler. Snart naiv, snart sørgmodigt vidende betragter, der må bære hele verdens ondskab, kort efter nedrig katalysator for ulykken. En hypertændt Nikolaj Lie Kaas er et fascinerende fikspunkt som drengen Oskar, der fortæller hele historien over rampen i Betty Nansen Teatrets sceneversion af nobelpristageren Günter Grass’ roman »Bliktrommen«. Men hvem er denne mærkelige dreng, der beslutter sig for ikke at vokse på sin treårs fødselsdag og vælger at forblive stum? Som til gengæld terroriserer sine omgivelser i mellemkrigstidens provinsforlorne polsk-tyske Danzig med sin bliktromme og de skrig, der kan splintre glas? Er dværgens både tavse og larmende adfærd en kæp i hjulet på historiens gang og en protest mod et borgerligt hykleri og de kræfter, der førte til nazismens katastrofer? Eller er han ikke i virkeligheden netop den, der sætter tingene i sving? Taler han sandt eller lyver han som bare pokker? Hvad driver ham i hans omtumlede tilværelse? Er han i realiteten en grusom Ødipus-hævner i miniformat eller en Hamlet, som længes efter retfærdigheden - også den politiske? Det giver Grass ikke noget svar på. Og det har instruktøren Katrine Wiedemann heller ikke fundet i sin teaterversion af romanen, der bygger på en beskåret engelsk radiodramatisering, hvor vi begynder med Oskars fødsel og slutter med Anden Verdenskrig, der har lagt Tyskland i ruiner. Flertydigheden er intakt, hvilket man kan vælge at se som en force. Man kan også argumentere for, at hun ikke helt ved, hvad hun skal med historien. Bliver den nu også tydelig nok, helt skarpt nok i sine intentioner - hvor formfuldendt, opfindsomt og morsomt, den end bevæger sig hen over Betty Nansen Teatrets brædder med sine mange glimrende forløste enkeltscener? Hvilke indvendinger, man end måtte kunne have, så kommer man ikke uden om - hvis nogen da ville det - at showet er formidabelt på Betty Nansen Teatret. Katrine Wiedemann er næsten altid lykkedes bedst som iscenesætter, når hun har hengivet sig til sit uovertrufne billedmageri og ikke skal få alt for meget retorik til at blomstre. Det sorte eventyr, den vildtvoksende historie med sine mange groteske scener, har mobiliseret hele den billedskabende evne, som med lette og legende midler - jo enklere, jo bedre - leverer konstant underholdende teaterliv i et forvrænget drømmespil. Et udspændt reb og et modelskib bliver til en hel horisont. Skuespillere med hver deres blændende elpære bliver til et sminkespejl. Wiedemann er på alle måder godt hjulpet af scenografmakkeren Maja Ravn, hvis omhyggelige kostumering og scenografi - bastante vægge med kleinbürgerliche tapeter og møbler på hovedet - giver masser af fornemmelse af brunmeleret småborgerlighed anno dazumal. Nikolaj Lie Kaas’ præstation er lysende, omgivet af et velfungerende ensemble, Sonja Richter, Laura Bro, Frank Thiel, Morten Staugaard, Morten Eisner og Jens Jacob Tychsen, der får meget ud af den virkningsfuldt grelle karikaturkomedie i de mange roller. Er sejren ikke total for Katrine Wiedemann og hendes bemægtigen sig af den fabulerende historie, så er den i hvert fald halvt vundet. Det er også værd at slå på tromme for.",
        "metadata": {
            "source": "https://www.berlingske.dk/sceneanmeldelser/bliktrommen-som-halv-sejr",
            "image_url": "https://berlingske.bmcdn.dk/media/cache/resolve/image_x_large/image/44/444458/4915421-bliktrommen-billed.jpg",
            "publication_time": "Fredag d. 24. februar 2012, kl. 22.30",
            "author": "Jakob Steen Olsen",
            "related_links": [],
            "attachments": []
        }
    }
}