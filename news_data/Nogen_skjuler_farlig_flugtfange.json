{
    "version": "1.0",
    "document": {
        "id": "https://www_berlingske_dk/samfund/nogen-skjuler-farlig-flugtfange",
        "title": "Nogen skjuler farlig flugtfange",
        "content": "Fyns Politi er overbevist om, at nogen skjuler den 48-årige Per Bjørnskov Madsen, som i søndags stak af fra en psykiatrisk afdeling i Middelfart. Politiets eftersøgning har endnu ikke giver resultat, og den 48-årige, der betegnes som farlig, har ikke efterladt sig et eneste spor. - Vi er overbeviste om, at han får hjælp, siger vicepolitikommissær Finn Wegner Petersen fra lokalpolitiet i Nyborg. Der går rygter om, at Per Bjørnskov Madsen ligger inde med en større pengesum i udlandet. Andel i disse penge kan være motivet, der får nogen til at hjælpe ham under flugten. - Men han har ingen penge. Hvis nogen tror, at de har udsigt til at få del i et større pengebeløb ved at hjælpe ham, så tager de fejl, siger Finn Wegner Petersen. Politiet har fået talrige henvendelser om Per Bjørnskov Madsen, men hver henvendelse har det vist sig at være en nitte. De fleste henvendelser kommer fra borgere i Nyborg, hvor den 48-årige har boet med sin tidligere kæreste. Den undvegne mand er ifølge politiet \"ekstremt farlig\" for sin tidligere samlever, som politiet nu beskytter døgnet rundt, mens eftersøgningen fortsætter. /ritzau/",
        "metadata": {
            "source": "https://www.berlingske.dk/samfund/nogen-skjuler-farlig-flugtfange",
            "image_url": "https://berlingske.bmcdn.dk/media/cache/resolve/image_x_large/image/85/859807/2700829-per-bjrnskov-madsen.jpg",
            "publication_time": "Fredag d. 11. juni 2010, kl. 09.02",
            "author": null,
            "related_links": [],
            "attachments": []
        }
    }
}