{
    "version": "1.0",
    "document": {
        "id": "https://www_berlingske_dk/metropol/frederiksberg-skal-have-et-nyt-groent-bykvarter-nu-har-det-faaet-sit-navn",
        "title": "Frederiksberg skal have et nyt, grønt bykvarter. Nu har det fået sit navn",
        "content": "Om ganske få år begynder arbejdet med at omdanne det historiske Frederiksberg Hospital til et nyt kvarter. Og nu har kommunalbestyrelsen besluttet sig for et navn til kvarteret. Det fortæller Lone Loklindt (R), der er 1. viceborgmester og rådmand i Frederiksberg Kommunalbestyrelse. Navnet på det nye, gamle område bliver »Hospitalshaven«. »Vi blev enige om navnet uden at have en afstemning,« siger hun til Berlingske. Tanken med navnet er på den ene side at sende et signal om, at man agter at bevare de gamle hospitalsbygninger. På den anden side sender det et signal om, at »det grønne favner én, når man træder ind«, som Lone Loklindt formulerer det. I slutningen af 2023 godkendte kommunalbestyrelsen på Frederiksberg udviklingsplanen »Gro det nye af det gamle«, som fastsætter rammerne for, hvordan hospitalsområdet skal udvikles. Visionen er at skabe et grønt, blandet bykvarter med forskellige boliger og en stor central park, hvor man særligt vil tage hensyn til cyklister og fodgængere. Bykvarteret skal blandt andet bestå af en central park.Fold sammenLæs mereFoto: EFFEKT/Arkitema. Kommunalbestyrelsen overvejede to andre navne – Hospitalskvarteret og Den Grønne By – men endte altså med at fravælge dem til fordel for Hospitalshaven. Og det er med stor omtanke, at de har besluttet at bevare »hospital« i navnet. »For mig er det vigtigt, at vi værner om det historiske, men også at det giver nogle følelser hos folk, som har en relation til det,« siger Lone Loklindt: »Jeg har selv født tre børn derovre, og rigtig mange er jo enten selv blevet født, eller har født børn, eller er kommet på hospitalet. Så på den måde holder vi fast i historien.« Kommunalbestyrelsen har desuden fastsat en række principper for den øvrige navngivning i området. Således vil man sørge for at have en rød tråd fra hovednavnet, Hospitalshaven, og ned til navne på byrum, passager og andet. Derudover vil man undgå at bruge ordet »vej« til fordel for »stræde«, »passage« eller »sti« for at fremhæve områdets karakter som et blødt og grønt kvarter. Sluttelig vil man kun bruge navne på historiske personer, hvis de har en tilknytning til navnetemaet. Visionen er at skabe et blødt byrum for særligt gående og cyklister.Fold sammenLæs mereFoto: EFFEKT/Arkitema. ",
        "metadata": {
            "source": "https://www.berlingske.dk/metropol/frederiksberg-skal-have-et-nyt-groent-bykvarter-nu-har-det-faaet-sit-navn",
            "image_url": "https://berlingske.bmcdn.dk/media/cache/resolve/image_x_large/image/185/1852001/24822243-frederiksberg-hospital-skal-vre-udgangspunkt-for.jpg",
            "publication_time": "Tirsdag d. 29. oktober 2024, kl. 16.35",
            "author": "Albert Søgaard Thomsen",
            "related_links": [],
            "attachments": []
        }
    }
}