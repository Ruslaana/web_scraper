{
    "version": "1.0",
    "document": {
        "id": "https://www_berlingske_dk/virksomheder/det-vil-tage-adskillige-aar-for-kunstig-intelligens-at-blive-en",
        "title": "Det vil tage »adskillige år« for kunstig intelligens at blive en profitabel forretning, siger Zuckerberg",
        "content": "Det vil tage»adskillige år«, før kunstig intelligens bliver en lønsom forretning. Sådan lød ordene fra en af techbranchens største navne, Mark Zuckerberg, da han onsdag præsenterede årets første regnskabstal for softwareselskabet Meta. Selvom udsigterne til at tjene penge på kunstig intelligens stadig er et stykke ude i fremtiden, har virksomheden dog kun planer om at bruge flere penge på at udvikle kunstig intelligens. 279 milliarder kroner regner Meta i år med at bruge på at investere i virksomhedens infrastruktur med det formål at »understøtte udviklingen af vores kunstige intelligens«, lød det fra techgiganten onsdag. Det er 20 milliarder mere, end virksomheden oprindeligt havde regnet med at bruge til formålet – og det har fået investorer til at frygte, at Metas enorme udgifter vil spise overskuddet op. Efter lukketid faldt Meta-aktien af den grund med hele 13 procent på eftermarkedet, og når den amerikanske børs åbner torsdag klokken 15.30 dansk tid, forventes aktien at dykke. Aktiedykket kommer som lyn fra en klar himmel: Siden årsskiftet har Metas aktie ikke lavet andet end at vokse, og da børsen lukkede i går, var kursen 40 procent højere end inden 2024. Men Zuckerberg holder fast i, at større investeringer i kunstig intelligens er vejen frem. I et telefonopkald sagde han til analytikere, at Meta »over de kommende år bør investere signifikant mere i at udvikle mere avancerede modeller og omfattende kunstigt intelligente tjenester«, før de kan levere store afkast på kunstig intelligens. Detskriver Financial Times. Siden OpenAI, som delvist ejes af Microsoft, lancerede deres chatbot »ChatGPT« i efteråret 2022, har investorer set et enormt potentiale i kunstig intelligens. Aktiekurserne steg, og særligt syv store virksomheder med relation til kunstig intelligens fik investorernes optimisme at mærke: Meta, Microsoft, Tesla, Nvidia, Alphabet, Apple og Amazon. I gennemsnit steg deres aktier 106 procent i 2023. Tilsammen kaldes de syv frontløbere inden for kunstig intelligens også forThe Magnificent Seven, men for tiden er noget af pragten gået af de syv guldæg. Investorernes optimisme har aftaget en anelse, blandt andet efter Apple og Teslas seneste regnskaber, som begge er gået tilbage. Men alt godt kommer til den, som venter, er Zuckerberg overbevist om. I løbet af det næste år tror han, at Metas brug af kunstig intelligens kan forbedre kvaliteten af dens reklamer, hvilket indikerer, at virksomheden vil analysere den måde, brugere benytter dens assistent, til bedre at forstå, hvad brugerne er interesserede i. Modsat Meta har OpenAI ikke satset på at bruge reklamer som en forretningsmodel for deres kunstige intelligens.",
        "metadata": {
            "source": "https://www.berlingske.dk/virksomheder/det-vil-tage-adskillige-aar-for-kunstig-intelligens-at-blive-en",
            "image_url": "https://berlingske.bmcdn.dk/media/cache/resolve/image_x_large/image/178/1788662/24689733-meta-ceo-mark-zuckerberg-speaks-during-a-senate-ju.jpg",
            "publication_time": "Torsdag d. 25. april 2024, kl. 12.26",
            "author": "Anna Sofie Laue",
            "related_links": [],
            "attachments": []
        }
    }
}