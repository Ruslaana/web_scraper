{
    "version": "1.0",
    "document": {
        "id": "https://www_berlingske_dk/kultur/det-var-et-ungdomsliv-med-sporadisk-sex-stoffer-hjertesorg-og-depression-i",
        "title": "Det var et ungdomsliv med sporadisk sex, stoffer, hjertesorg og depression. I dag er han bestsellerforfatter – og i ny bog har han ét budskab til de unge",
        "content": "Han var den unge, kiksede Niels, der forsøgte at score pigerne. Som 19-årig var han afhængig af hash. Røg det næsten dagligt.Drak sig ofte fuldfor at kompensere for det selvværd, han manglede. Og fik testet sin lyst til sex, som for det meste endte i en mislykket akt, der kun trak ham endnu længere ned på bunden af selvværdet. Han svigtede sine venner, han svigtede sin familie. Og blev selv svigtet. »I de år var det et liv med sporadisk sex, stoffer, hjertesorg og depression,« husker journalisten og bestsellerforfatteren Niels Overgaard, som i 2020 slog vidt og bredt igennem med den stoiske selvhjælpsbog »Det hele handler ikke om dig«, solgt i mere end 75.000 eksemplarer. Igen med hjælp fra antikkens filosoffer undersøgte Niels Overgaard sidste år i opfølgeren »Mere er aldrig nok« vejen til et af tilværelsens allerstørste ønsker: Det lykkelige liv. Nu vover han sig ud i hajfyldt farvand som »den halvgamle onkel midt i 40erne,« der gerne vil give nogle af sine erfaringer og livsråd videre i sin kommende bog med titlen: »Det skal nok gå – 48 ting, jeg ville ønske, jeg havde vidst, da jeg var ung.« Når lejligheden bød sig, drak Niels Overgaard sig som ung så fuld, at usikkerheden blev dæmpet. »Jeg fik den slags bøvede selvsikkerhed, som kun findes hos fulde mennesker.«Fold sammenLæs mereFoto: Linda Kastrup. »Måske kan minefejltrin som teenagerog de ting, jeg siden har lært, bruges til at gøre nogle unges liv bare en lille smule bedre end det liv, jeg selv havde, fra jeg var 13-14 år, til jeg var i begyndelsen af 20erne,« siger han. Det har taget ham en del år at reparere skaderne fra den tid, hvor hele missionen var at holde den ulidelige virkelighed på så stor afstand, at han kunne bilde sig selv ind, at den var et fatamorgana. Kun på den måde kunne han beskytte sig selv. »Jeg har brugt masser af timer hos psykologer i forsøg på at få styr på rodet i mit hoved.« Med afsæt i de stoiske principper, som er dem, han lever efter i dag, henvender Niels Overgaard sig nu på en meget direkte måde til de unge. »Et liv, du er glad for, behøver ikke at lykkes, før du måske er i 20erne,« fastslår han. »Det kan sagtens komme stille og roligt, sådan som det har gjort for i hvert faldnogleaf os.« Med sin nye bog, der udkommer 27. marts,har Niels Overgaard haft lysttil »at tale op til de unge,« som han formulerer det. »Jeg tror ikke, at der står krise eller stress eller mistrivsel ét eneste sted i bogen. Den måde, der hidtil er blevet talt til de unge på, har fyldt alt for meget, alt for længe. Det er jeg enormt træt af på deres vegne. Jeg synes, det gør deres liv vanskeligere, så jeg har haft lyst til at komme med noget håbefuldt ved at sige: »Det skal nok gå!« Ned med skuldrene, frem med brystet, hovedet oprejst. Der er nogle fejl, du selv skal begå, men måske kan du undgå et par dem – og hvis ikke, så har du i hvert fald fået et indblik i, at man godt kan lave en masse fejl i sin ungdom og alligevel få et glimrende liv.« Niels Overgaard vil ikke lade som om, han kender den unge generation i dag. »I stedet skriver jeg til den ene unge person, jeg kender bedre end nogen anden, nemlig mig selv dengang.«Fold sammenLæs mereFoto: Linda Kastrup. Spørgsmålet til forfatteren begynder for alvor at presse sig på. For har han helt glemt, at noget af det sidste i verden,en teenager gider at høre på, er gode råd og erfaringer fra forældregenerationen? Ovenikøbet fra en tid, der er en helt anden, end dengang »de gamle« selv var unge? Er der med din nye bog ikke en risiko for, at du ikke bliver læst af dem, du har skrevet den til? »Selvfølgelig har jeg tænkt meget over, hvor enormt irriterende det er, når en ældre generation gerne vil give deres visdom videre til de unge. Det er en klassiker, og det er der rigtig mange unge, der gerne vil være fri for. Men nu gør jeg det alligevel. Jeg vover pelsen. Og hvis det ikke går, har jeg i hvert fald forsøgt.« Han understreger, at han hverken kan eller vil lade som om, han ved, hvad det vil sige at være ung i dag. »Jeg kender ikke ungdomskulturen, jeg ved ikke, hvilken musik de unge hører, eller hvordan det er at vokse op i en digital verden. Men mon ikke, der stadig er nogle enkelte ligheder mellem de forskellige ungdomsgenerationer? Noget der går igen? Det tror jeg.« Det er sørgeligt, påpeger Niels Overgaard, hvis »en på mange måder superprivilegeret generation i det her land alt for ofte får at vide, at de mistrives,at de er stressede, at de er voldelige, og at de drikker for meget. »Det er ikke det generelle indtryk, jeg har.« Niels Overgaard erkender, at der er problemer, som skal afdækkes. Selvfølgelig. »Men det vil jeg lade andre om. For mig har det bare været vigtigt at se ud over alt det negative. Meget af det negative, man har i sin tilværelse, kommer jo fra ens opfattelse af livet og ens egne handlinger. Man kunne med fordel begynde at se på, om man ikke kunne ændre lidt der.« I bogen giver du 48 råd. Hvilke af dem vil du særligt fremhæve? »Jeg kan godt lide det råd, der hedder: »Du har værdi.« For der bliver talt så meget om selvværd, og udgangspunktet for alt i dit liv fremover er, at du selv føler, du har en værdi. De stoiske filosoffer sagdenoget, der mindede om det, der af fagfolk er blevet kaldt for »vuggeargumentet.« Altså, at spædbørn har en naturlig tilfredshed med sig selv, når de bliver født, fordi vi er skabt til at leve og overleve. Jeg tror meget på, at det er senere i vores liv, vi kommer væk fra den følelse.« Forklaringen, mener Overgaard, skal findes i en masse ydre påvirkninger senere hen i form af alt det, vi som mennesker naturligt bliver mødt af. Selvom Niels Overgaards egne to børn på syv og ti år endnu ikke har nået teenagealderen, håber han, at de også til den tid ved, hvilken værdi de har. Og dét uanset hvad, understreger han. Hvordan skal man som forælder overbevise sit barn om, at han eller hun har en værdi i sig selv, hvis barnet føler sig usikker og oplever et mindreværd? »Jeg har lavet en regel i mit hjem om, at man ikke må tale dårligt om sig selv. Det betyder, at når mine børn laver en tegning, de ikke er tilfredse med, eller ikke kan løse en skoleopgave, så vil jeg ikke have, at de siger: »Jeg er også bare SÅ dårlig til at tegne.« Eller: »Jeg er SÅ dum!« I stedet retter han dem til at sige: »Den tegning blev ikke, som jeg havde tænkt, det er en grim tegning!« Eller: »Jeg er så frustreret og vred over, at jeg ikke kan løse den skide opgave!« Det lyder måske som et lidt overdrevent korrektforsøg på at være forælder.Og det er nok også irriterende for mine børn i øjeblikket. Men jeg synes, det er supervigtigt at prøve at vænne dem til ikke at tale dårligt om sig selv.« »Selvfølgelig har jeg tænkt meget over, hvor enormt irriterende det er, når en ældre generation gerne vil give deres visdom videre til de unge. Men nu gør jeg det alligevel. Jeg vover pelsen.«Fold sammenLæs mereFoto: Linda Kastrup. Et andet af de 48 råd, forfatteren fremhæver – og som vi lige så godt kan lære først som sidst, mener han – er: Dit liv er dit eget ansvar. »Vi har fået de vilkår, vi nu engang har fået. Gode som dårlige. Man kan for eksempel brokke sig over sin opvækst og over sine forældre til en vis grænse. Jeg plejer at sige, til man er omkring 25 år, bare for at sætte en alder på. Derfra tager du den selv. Måske er det i virkeligheden dér, man bliver rigtig voksen: Når man ikke længere sender ansvaret for sine handlinger og valg videre til nogle andre.« Det er ikke alle, der har lige gode forudsætninger. Nogle vil måske beskylde dig for at være lidt privilegieblind? »Jeg er helt enig i, at alle ikke har lige gode forudsætninger. Det er også derfor, man ikke skal spilde sin tid på at måle sig med andre,« mener han. »Men uanset, om man kommer fra et forfærdeligt hjem eller et fantastisk hjem, så er der noget grundlæggende i den måde, man tilgår verden på, som forøger muligheden for, at man får et godt liv. Og vi er jo trods alt et af de mest privilegerede samfund og generationer i verdenshistorien. Jeg er træt af at høre på klynk fra middelklassen og opefter. Der er masser af muligheder for gode liv for de fleste.« Hvad gør du med dine egne to børn, for at opdrage dem til at tage ansvar for deres eget liv? »Jeg har erkendt, at jeg allerede i dag skal begynde at give slip og vænne dem til, at de selv må tage konsekvenserne af de valg og fravalg, de foretager. Som forælder kommer jeg til at stille viden til rådighed. Jeg kommer til at stille krav til rådighed, og jeg kommer til at stille rammer til rådighed.Det er min opgave, så længede bor hjemme. Jeg kan ikke gøre mere. Det er et kontroltab, som er mega hårdt, kan jeg mærke, og hvis de bliver lige så dårlige til at hjælpe sig selv, som jeg var, da jeg var ung, bliver jeg skør i hovedet. Men hvis det er dét, de vælger, er det dét, de vælger. Så kan jeg hoppe og danse, uden at det nytter.« Helt grundlæggende mener forfatteren, at der er noget meget farligt over aldrig at slå sig, konkret og i åndelig forstand. »Hvis alt bliver taget fra én, hvordan lærer man så at tage sine egne forholdsregler? »Jeg prøver – skal vi sige det sådan – at gøre det så godt, jeg kan som forælder ud fra det, jeg selv tror på er det bedste.« Ideen til bogen fik Niels Overgaard allerede for et par år siden. »Hver eneste gang, jeg har holdt foredrag, er det samme spørgsmål dukket op igen og igen blandt tilhørerne: »Hvad med de unge? Hvad gør vi med dem?« Jeg har længe gerne villet give noget videre, men har haft ret svært at finde ud af, hvordan jeg skulle formidle det. De unge læser ikke så mange bøger,og jeg skal ikke være TikTok’er, det ville trods alt være for kikset. Men da jeg fandt ud af, at jeg kunne skrive til den person, jeg kender allerbedst i hele verden, nemlig mig selv, virkede det pludselig forløsende, og jeg syntes, jeg havde fundet grebet.« I »Det skal nok gå« har Niels Overgaard brugt mest tid på den retning, som han forklarer bliver kaldt den stoiske filosofi, og som havde sin storhedstid, blandt andet i Romerriget. »Filosoffernes råd til, hvordan man bør leve, er overraskende let tilgængelige, og jeg præsenterer nogle af dem undervejs. Mere mener jeg ikke, man behøver at vide, for at have nytte af bogen, så der er meget mindre eksplicit filosofi i den end i mine tidligere bøger.« Det er Niels Overgaards håb, at unge vænner sig til tanken om, at de fleste kan blive gode til næsten hvad som helst. Når forfatteren Niels Overgaard beskriver sig selv som 13-årig, ser han en glad dreng med glat hud og et uskyldigt smil. Som 19-årig havde han et hashmisbrug. »Min ungdom var præget af en generel usikkerhed.«Fold sammenLæs mereFoto: Linda Kastrup. »Der er ting, man ikke kan blive god til. Som man aldrig kan blive god til. Men nogle gange kan det være fordi, man ikke rigtig gider at øve sig.« Selvværd, mener Overgaard, knytter an til talenttanken. »Man kan godt have en tom selvtillid uden at have et selvværd, for hvis man har selvværd, kan man lave fejl uden, at det er farligt for én selv. Hvis du er ovre i talenttanken,tør du måske ikke at lave fejl. Og dermed bliver du aldrig rigtig god til noget, for så udvider du aldrig det, du kan. Så tør du ikke lave den dribling hen over fodboldbanen af frygt for at lave fejl. Men så lærer du heller aldrig noget nyt.« Selvværd er ifølge Niels Overgaard netop at turde lave fejl. »Det er at turde sætte sig selv på spil og føle, at man har så meget værdi – at man har plads til at være der, uden at man skal råbe højt.« Og hvad med forfatteren selv, der gik hen og blev bestsellerforfatter? Den skæve vej, du var røget ind på som ung, hvornår og hvordan ændrede den sig? »Efter at havesøgt ind på en anden uddannelse først, søgte jeg som 20-årig ind på journalistuddannelsen i Odense – hvor jeg så ikke kom ind. Nok især fordi, jeg ikke havde gjort noget som helst for at forbedre mine muligheder. Pludselig mærkede jeg en ild i mig. Der var faktisk noget her, jeg rigtig gerne ville, og som jeg brændte for. Jeg ville ind på den journalistuddannelse, og jeg kom også ind til sidst efter at have taget alle mulige kurser i journalistik. Dér begyndte der ændre sig noget for mig.« I dag arbejder Niels Overgaard som strategi- og kommunikationschef hos forlaget Gyldendal. Ovre i vindueskarmen på hans kontor står et par små gipsfigurer af filosofferne Marcus Aurelius og Seneca. Ved siden af de to herrer er placeret en ramme med en skriggul poster med teksten: »Det skal nok gå.« »Den stammer fra fodboldklubben Aarhus Fremad. Jeg fik den af deres cheftræner engang, han var på besøg her i København. Det er derfra, jeg har lånt titlen til bogen. Jeg kan bare godt lide de ord. Og tænk, hvis jeg kunne få lov til at tage mine dyrekøbte erfaringer med mig tilbage i tiden – jeg ville have elsket at tage turen igen. Men hvis jeg ikke kunne tage dem med, ville jeg hellere være fri.«",
        "metadata": {
            "source": "https://www.berlingske.dk/kultur/det-var-et-ungdomsliv-med-sporadisk-sex-stoffer-hjertesorg-og-depression-i",
            "image_url": "https://berlingske.bmcdn.dk/media/cache/resolve/image_x_large_vertical/image/188/1889892/24891043-som-teenager-forsgte-niels-overgaard-at-flygte-fr.jpg",
            "publication_time": "Lørdag d. 15. februar 2025, kl. 20.54",
            "author": "Anne Funch",
            "related_links": [],
            "attachments": []
        }
    }
}