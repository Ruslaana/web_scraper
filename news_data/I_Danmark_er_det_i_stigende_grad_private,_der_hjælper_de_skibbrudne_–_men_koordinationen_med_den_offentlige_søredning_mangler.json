{
    "version": "1.0",
    "document": {
        "id": "https://www_berlingske_dk/kronikker/i-danmark-er-det-i-stigende-grad-private-der-hjaelper-de-skibbrudne-men",
        "title": "I Danmark er det i stigende grad private, der hjælper de skibbrudne – men koordinationen med den offentlige søredning mangler",
        "content": "Vores brug af havet har forandret sig markant i de seneste 30-40 år. Byerne er rykket tættere på vandet, og millioner af mennesker bruger havet hvert år: De sejler med sejl og motor, de windsurfer, lystfisker, foilsurfer, de står på paddleboard, sejler kajak og jetski. De danske farvande er gået fra primært at være en arbejdsplads for fiskere og handelsfartøjer til at være Danmarks største rekreative område. I samme periode er antallet af fiskefartøjer mere end halveret – og dem, der er tilbage, er større og fisker meget længere væk. Der er langt fra den klassiske blåmalede kutter til den hypermoderne ståltrawler, der fisker langt ude i Nordsøen. Også handelsflåden har forandret struktur fra mindre coastere, der anløb havnene i købstæderne til nutidens store containerbåde, der lægger til i få, store terminaler. Men strukturen i det danske beredskab til søs afspejler stadig den »gamle« verden, hvor havet først og fremmest var en arbejdsplads. De officielle kystredningsstationer er koncentreret omkring Vestkysten og de havne, hvor der er størst erhvervsaktivitet, mens store dele af de indre danske farvande ikke er dækket af Kystredningstjenesten. Skævheden ses tydeligt i den officiellestatistikfra Skibsfartens og Luftfartens Redningsråd (SAR). Ifølge den er der cirka 300 operationer relateret til fritid hvert år. Men den officielle statistik tegner ikke et rigtigt billede. Den viser nemlig kun de redninger, som Kystredningstjenesten har foretaget. Og Kystredningstjenesten dækker fortrinsvis langs vestkysten af Jylland og ganske få stationer på øerne i Kattegat og langs Østersøen. Men hvem står så for sikkerheden i de indre danske farvande – der, hvor millioner af almindelige borgere hvert år flokkes for at nyde havet – hver dag, hele året? Det er i praksis et privat, frivilligt initiativ. Dansk Søredningsselskab, der blev stiftet i 2005, og som siden da har etableret sig med 13 stationer i de indre danske farvande. På en ganske kort årrække er vi vokset markant, fordi der åbenbart har været et stort behov for et supplement til den officielle kystredning. Dansk Søredningsselskab er et nonprofit selskab, der udelukkende er bemandet med frivillige, og som drives af midler fra 11.000 medlemmer og gennem støtte fra fonde. Samme år, som det officielle Danmark opgjorde antallet af redninger til 293, så havde vi i Dansk Søredningsselskab tre gange så mange: Næsten900 aktioner. Nu det ikke sådan, at de indre danske farvande tidligere har været helt overladt til sig selv. Her har Marinehjemmeværnet i praksis stået for en del af arbejdet og ansvaret for søredningen. Men for det første er Marinehjemmeværnets skibe så store, at det kræver en stor besætning og dermed en lang udrykningstid (og store omkostninger). Og for det andet, har Forsvaret og herunder Marinehjemmeværnet jo i dag og i fremtiden opgaver, der er vigtigere i relation til den nationale sikkerhed. At søredning i store dele af de danske farvande er overladt til frivillige kræfter er ikke et problem. Det er faktisk det mest almindelige i de lande, vi normalt sammenligner os med. I både Sverige, Norge, Finland, Holland, UK og Tyskland er store dele eller hele ansvaret for søredningen overladt til frivillige organisationer. Problemet består i, at samspillet mellem den statslige og private søredning i Danmark er ukoordineret. Løsningerne starter der, hvor politikerne løfter blikket og ser fordomsfrit på strukturerne: Har vi den rigtige organisation, der afspejler den ændrede brug af havet og fjordene – fra arbejdsplads til rekreativt område for millioner af danskere? Og hvilken rolle bør civilsamfundet og det offentlige/private partnerskab spille, når det gælder fremtidens søredning? For eksempel er vi i Dansk Søredningsselskab, der jo nu står for næsten 75 procent af al søredning i Danmark, ikke repræsenteret i nogle af de udvalg, der står for at koordinere søredningen. Både i Norge og Sverige er de private redningsselskaber repræsenteret i de tilsvarende fora, og der er et udstrakt samarbejde på højeste plan mellem de statslige og private organisationer. Et andet aspekt er uddannelse. Vi har som en organisation, der har et årligt budget på omkring otte millioner kroner, simpelthen ikke muskler til at løfte en formel uddannelse, der i kvalitet kan måle sig med den, som de ansatte og frivillige i Kystredningstjenesten får. I Norge og Sverige er der fælles uddannelser og træninger – i stort omfang finansieret af det offentlige. En fælles uddannelse herhjemme ville både løfte kvaliteten og sikre bedre samarbejde og erfaringsudveksling. Endelig kan vi ikke komme uden om økonomien. Vores omkostninger er cirka otte millioner kroner årligt. Indtægterne kommer hovedsagelig fra de 11.000 medlemmers kontingent og tilskud fra fonde. For det skal vi drive 13 stationer med lokaler, både, udstyr og brændstof. Alene brændstof kostede sidste år over en million kroner. Sidste år fik vi næsten en tredjedel af vores opgaver fra Søværnets Operationscenter, JRCC. Det er opgaver, som ellers skulle have været løst af det offentlige system – eller overladt til tilfældige forbipasserende. Det norske private søredningsselskab får et årligt tilskud fra staten på 142 millioner kroner og hertil 186 millioner kroner fra den norske tipstjeneste. En statslig støtte vil kunne sikre os bedre materiel og bedre geografisk dækning. Og endelig vil det yderligere løfte vores anseelse og dermed også gøre os mere attraktive for donationer og fonde og dermed sikre flere midler til søsikkerheden. Men vigtigst af alt savner vi en aftale mellem den offentlige og private søredning i Danmark – ligesom man har det i vores nabolande. En aftale, der regulerer samarbejdet, beskriver snitflader og samarbejdsfora, opsætter mål for responstider og materiel og som i detaljer beskriver de gensidige krav og forventninger til samarbejdet. En formel relation mellem den statslige søredning og Dansk Søredningsselskab vil have betydelige fordele for begge parter: Det vil sikre, at vi får en ensartet kvalitet over hele landet. Og overblikket og statistikkerne vil blive markant bedre. Steen Wintlev-Jensen er bestyrelsesformand for Dansk Søredningsselskab ",
        "metadata": {
            "source": "https://www.berlingske.dk/kronikker/i-danmark-er-det-i-stigende-grad-private-der-hjaelper-de-skibbrudne-men",
            "image_url": "https://berlingske.bmcdn.dk/media/cache/resolve/image_x_large_vertical/image/169/1695974/24477852-.jpg",
            "publication_time": "Mandag d. 17. juli 2023, kl. 20.00",
            "author": null,
            "related_links": [],
            "attachments": []
        }
    }
}