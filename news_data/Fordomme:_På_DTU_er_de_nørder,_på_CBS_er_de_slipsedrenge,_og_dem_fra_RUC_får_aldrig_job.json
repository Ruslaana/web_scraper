{
    "version": "1.0",
    "document": {
        "id": "https://www_berlingske_dk/indland/fordomme-paa-dtu-er-de-noerder-paa-cbs-er-de-slipsedrenge-og-dem-fra-ruc",
        "title": "Fordomme: På DTU er de nørder, på CBS er de slipsedrenge, og dem fra RUC får aldrig job",
        "content": "Mange uddannelser og uddannelsesinstitutioner er forbundet med fordomme, der på den ene eller den anden måde kan komme til at påvirke dit studievalg. Det kan denne artikels to skribenter skrive under på. Vi er begge under uddannelse på Roskilde Universitet (RUC), og i øjeblikket i praktik på Berlingske. Fordi vi er fra RUC, vil nogle mene, at vi blot er dagdrømmende humanister, der bliver uddannet til ledighed. FAKTADit StudievalgDenne artikel har været bragt i Berlingskes uddannelsetillæg på print, Dit Studievalg 2020, der er udkommet 15. januar 2020.FOLD UD Denne artikel har været bragt i Berlingskes uddannelsetillæg på print, Dit Studievalg 2020, der er udkommet 15. januar 2020. Det var også nogle af de fordomme, vi selv havde, inden vi startede på RUC. Ligesom vi havde fordomme om CBS, DTU og andre uddannelsesinstitutioner. Men holder fordommene? Berlingske tager et tjek på nogle af dem. RUC er nok det universitet, hvor de studerende døjer med flest fordomme. RUCere er dagdrømmende, hashrygende, hippietyper, der skal vende alt i plenum, er blot nogle af de fordomme, der florerer. Men, kan undertegnede skribenter bekræfte, det passer ikke. Ganske vist er der væsentligt mere gruppearbejde på RUC end andre steder, og er man til det, så er det bestemt en fordel både med hensyn til netværk og til kompetencer. Man kan med andre ord -  ligesom på de fleste andre uddannelser - finde alle slags typer på RUC, selv om der måske nok er færre RUC-studerende, der drømmer om en karriere i finansverdenen end på CBS. Men kan man så få et job med en uddannelse fra RUC? Ja, selvfølgelig kan man få et job med en kandidat fra RUC. Men ser man over en bred kam, har RUCere lidt sværere ved at komme i job det første år efter endt uddannelse end gennemsnittet. Bruttoledighedsgraden for dimittender et år efter en afsluttet kandidatuddannelse fra RUC var ifølgeuniversitetets egne tal18,4 procent i 2015. Landsgennemsnittet for alle universiteter samme år var ifølge»Tal om Danske Universiteter«lige under 14 procent. Man kan ikke vide, hvilken motivation der ligger bag et uddannelsesvalg for den enkelte studerende. Men kigger man på uddannelserne på CBS, er der måske noget om, at det er stedet for dig, der vil ud for at tjene penge. CBS udbød i 2018 seks ud af de ti universitetsuddannelser, hvor man gennemsnitligt får mest i løn efter ti år i job. Det viser tal frauddannelseszoom ifølge TV2. Eksempelvis kan man se frem til månedsløn på 66.500 kroner, hvis du vælger at læse erhversøkonomi og matematik. Er det ikke noget for dig, kan du også »nøjes« med en månedsløn på 57.700 kroner og læse Business Administration and E-Business. Der er både de hårde matematiske og økomiske fag og de blødere og humanistiske uddannelser på CBS, og der er naturligvis også bred diversitet mellem de studerende som på alle andre universiteter. Men når det er sagt, uddanner CBS studerende til erhvervslivet, og der er, i hvert fald nogle steder, dresscode med skjorte og slips og mulighed for en fed hyre. Der er noget om snakken. Ifølge Uddannelses- og Forskningsministeriets opgørelse for 2019 over antallet af mænd og kvinder på de enkelte uddannelser, er kvindermere tilbøjelige til både at ansøge og blive optaget på samtlige af landets pædagoguddannelser. Sidste år blev der således optaget 361 mænd og 999 kvinder på Københavns Professionshøjskoles pædagoguddannelse. Dog skal man som mand ikke lade sig skræmme væk fra at søge ind på pædagoguddannelsen af den grund. Meget tyder på, at der i den grad bliver efterspurgt flere mandlige pædagoger.En undersøgelse foretaget af Ministeriet for Børn, Undervisning og Ligestilling når frem til, at to ud af tre forældre til børn under fem år ønsker flere mandlige pædagoger i institutionerne. Københavns Professionshøjskole (tidligere UCC), der uddanner pædagoger i København og Hillerød, har i perioden2005-2015oplevet, at andelen af mandlige pædagogstuderende er steget fra 23 til 30 procent. I samme periode er tallet på landsplan steget fra 21 procent til 28 procent. Ifølge de studerende på DTU,der har lavet en YouTube-video om fordomme om DTU, skal man være lidt af en nørd, hvis man vil læse på DTU. Det skal dog tages som et kompliment i dag, mener de studerende. Det betyder bare, at man brænder for studierne.  Når det så er sagt, rammer fordommen om flest mandlige studerende ikke helt forbi. Andelen af mandlige studerende på samtlige fag på DTU ligger i den seneste opgørelse af kønsfordeling på bachelor- og kandidatuddannelsernelangt over andelen af kvindelige studerende. I sommer kunne DTU dog meddele, at »antallet af kvindelige studerende, der er tilbudt plads på DTU, er steget«. »På civilbacheloruddannelserne er der i 2019 en andel på 37 procent kvinder blandt de optagne, hvor andelen i 2016 var 33 procent. Også diplomingeniøruddannelserne ser en stigning i andelen af kvinder, og det samlede billede viser at andelen af kvinder samlet ligger på 33 procent,« hed det i enpressemeddelelse, hvor dekan Lars D. Christoffersen sagde, at »det glæder vi os meget over på DTU«: »Den indsats, som vi har lagt de sidste mange år ser ud til at bære frugt, men vi er klar over, at det er et langt sejt træk at ændre på mange års syn på ingeniørfaget som et mandefag,« lød det fra dekanen. Det er sandt, at erhvervsuddannelserne længe har lidt under svigtende elevtal, højt frafald, færre ressourcer og manglende elev- og praktikpladser. En uddannelse som mekaniker, tømrer eller en af de andre over 100 erhvervsuddannelser er ikke så populær som tidligere. For bare 30 år siden havde mere end 40 procent af de 25-30 årige en erhvervsuddannelse. I dag gælder det kun 24 procent viser de seneste tal fraDanmarks Statistik. Samtidig oplyserDanmarks Statistik, at kun 60 procent af danskerne mener, erhvervsuddannelserne har et positivt omdømme. Fra 2011-2018 er antallet af elever på ervhversuddannelserne faldet fra 120.000 til 107.100, hvilket også er gået ud over erhvervsuddannelsernes tilskud. Samtidig har der længe været for få praktikpladser hos virksomhederne. I september2019 manglede 7.918 elever en praktikplads. Det er fem procent færre end samme måned året før. Det er dog vigtigt at understrege, at langt de fleste ender med at få en praktikplads. I 2015 blev der vedtaget en reform af erhvervsuddannelserne, der havde til mål at højne kvaliteten af uddannelser og få flere til at tilvælge dem. Ikke mindst fordi erhvervslivet mangler faglærte, og fordi de faglærte udfører essentielle opgaver i samfundet. I 2016 blev der indgået en aftale mellem regeringen og arbejdsmarkedets parter om at skaffe mellem 8.000-10.000 flere praktikpladser inden 2025. Alene i 2018 år blev der ifølgeRitzauoprettet 2.800 nye pladser. Derfor skal du ikke holde dig tilbage fra at vælge en erhvervsuddannelse. Jobsikkerheden er i top.",
        "metadata": {
            "source": "https://www.berlingske.dk/indland/fordomme-paa-dtu-er-de-noerder-paa-cbs-er-de-slipsedrenge-og-dem-fra-ruc",
            "image_url": "https://berlingske.bmcdn.dk/media/cache/resolve/image_x_large/image/124/1245062/23309025-tegnestuen.jpg",
            "publication_time": "Tirsdag d. 21. januar 2020, kl. 12.19",
            "author": "Johan Peter Glover Rasmussen",
            "related_links": [],
            "attachments": []
        }
    }
}