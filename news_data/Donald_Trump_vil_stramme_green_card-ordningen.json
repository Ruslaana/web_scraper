{
    "version": "1.0",
    "document": {
        "id": "https://www_berlingske_dk/internationalt/donald-trump-vil-stramme-green-card-ordningen",
        "title": "Donald Trump vil stramme green card-ordningen",
        "content": "Et grundigt eftersyn af green card-ordningen, ansættelse af 10.000 flere medarbejdere i immigrations- og toldvæsenet og opførelsen af en grænsemur mellem USA og Mexico. Sådan lyder nogle af kravene på en liste, som den amerikanske præsident Donald Trumps administration søndag har sendt til Kongressen. Det Hvide Hus vil således at begrænse familiebaserede green cards til kun at gælde ægtefæller og mindreårige børn til amerikanske statsborgere samt lovlige permanente borgere.  Desuden skal green card-ordningen fremover baseres på et pointsystem, mener Det Hvide Hus. Et green card er et id-kort, som giver ikke-amerikanske statsborgere lov til at bo og arbejde i USA. Det kan erhverves ved ansøgning eller lodtrækning. På listen fra Trumps administration er også højere gebyrer for at krydse grænseovergangene til USA, ligesom den ønsker at gøre det lettere at deportere bandemedlemmer.  Ifølge embedsmænd fra Trumps administration skal listen ses som specifikke krav, Det Hvide Hus forventer bliver implementeret i bytte for at underskrive en lov, der beskytter hundredtusinder af unge indvandrere, der kom ulovligt til USA som børn. Den store gruppe af indvandreres børn - de såkaldte dreamers (drømmere,red.) - har været beskyttet af en ordning kaldet Daca fra tidligere præsident Barack Obamas tid. Ordningen betyder, at de unge kan studere og arbejde i USA.  »Disse prioriteter (kravene på listen, red.) er afgørende for at afbøde de juridiske og økonomiske konsekvenser af udgifterne til Daca-modtagerne,« siger embedsmand Marc Short fra Det Hvide Hus. »Vi beder om, at disse forslag bliver implementeret i enhver lovgivning, der vedrører Daca-modtagerne.« Donald Trump gav i juni Kongressen seks måneder til at finde en erstatning for Daca. /ritzau/AP ",
        "metadata": {
            "source": "https://www.berlingske.dk/internationalt/donald-trump-vil-stramme-green-card-ordningen",
            "image_url": "https://berlingske.bmcdn.dk/media/cache/resolve/image_x_large/image/1/16041/18752061-topshot-us-politics-trump---20.jpeg",
            "publication_time": "Mandag d. 09. oktober 2017, kl. 01.59",
            "author": null,
            "related_links": [],
            "attachments": []
        }
    }
}