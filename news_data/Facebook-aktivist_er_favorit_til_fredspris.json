{
    "version": "1.0",
    "document": {
        "id": "https://www_berlingske_dk/internationalt/facebook-aktivist-er-favorit-til-fredspris",
        "title": "Facebook-aktivist er favorit til fredspris",
        "content": "På fredag uddeles Nobels fredspris 2011, og spekulationerne om, hvem der i år modtager den prestigefyldte pris, omhandler især politiske ikoner fra årets løb. Heriblandt den egyptiske Facebook-aktivist Wael Ghonim, som blev et ikon under opstanden mod Hosni Mubaraks regime i Egypten. Dengang oprettede Ghonim Facebook-siden 'Vi er alle Khaled Said' efter en ung egypter, som blev tævet ihjel af politiet, da han filmede ordensmagtens korruption. - Bølgen af oprør - som i flere tilfælde er blevet efterfulgt af regimeændringer - der har skyllet over Nordafrika og Mellemøsten er den mest markante politiske udvikling i år, skriver det norske fredsforskningsinstitut, Prio, på deres spekulationsside. Kristian Berg Harpviken, der er direktør i Prio, har lavet en liste over sine bud på nominerede til årets fredspris. Lederen for 6. aprilbevægelsen i Egypten, Israa Abdel Fattah, nævnes af Harpviken som den absolutte favorit til prisen for bevægelsens arbejde for at samle forskellige grupperinger under den egyptiske opstand og for at holde opstanden ikke-voldelig. Det mener han vil gå fint i tråd med de seneste to modtagere af Nobels fredspris. I 2009 gik prisen til den amerikanske præsident, Barack Obama, og i 2010 gik den til den kinesiske dissident Liu Xiaobo. En anden internetaktivist som nævnes som kandidat til årets fredspris er Lina Ben Mhenni, som kritiserede det tunesiske regime gennem en blog, længe inden oprøret i Tunesien begyndte. Prio nævner desuden den russiske organisation Memorial. Organisationen bruger historisk fakta til at opnå sammenhold i Rusland på en innovativ måde, skriver instituttet. Uddelingen af nobel-priserne begynder allerede i dag i Stockholm, hvor medicinprisen uddeles. /ritzau/ INFOshop:Guide: Bliv sikker bruger af Facebook",
        "metadata": {
            "source": "https://www.berlingske.dk/internationalt/facebook-aktivist-er-favorit-til-fredspris",
            "image_url": "https://berlingske.bmcdn.dk/media/cache/resolve/image_x_large/image/71/710334/4557778-egypt-politics-unrest-ghonim.jpg",
            "publication_time": "Mandag d. 03. oktober 2011, kl. 11.15",
            "author": null,
            "related_links": [],
            "attachments": []
        }
    }
}