{
    "version": "1.0",
    "document": {
        "id": "https://www_berlingske_dk/kommentatorer/adam-holm-ulykkeligvis-er-den-47-praesident-identisk-med-den-45",
        "title": "Adam Holm: Ulykkeligvis er den 47. præsident identisk med den 45. præsident. Vi ved, hvem vi har med at gøre",
        "content": "Forleden kunne man iPolitikenlæse et lille fødselsdagsinterview med pensioneret generalløjtnant Kjeld Hillingsø i anledning af hans 90-års fødselsdag. Foruden boglæsning og samvær med børn og børnebørn, holder den alderstegne, men åndeligt skarpslebne Hillingsø et vågent øje med den aktuelle udvikling på den internationale scene. På avisens spørgsmål om, hvad der kan få hans temperament til at slå gnister, svarede han: »Jeg er ikke nem at forarge, men Trump kan gøre mig vred. Det gør mig vred at se de store slå på de små. Rusland har altid kunnet gøre mig vred«. Bravo, to fluer med ét smæk! Trump og Rusland er navne, man nu uvægerligt udtaler i samme sætning. Trump, som regerer pr. dekret og åbenlyst nærer autokratiske ambitioner, og Rusland under ledelse af den diktatoriske Putin; dét er verdenspolitikkens største »bromance«. Som den amerikanske politolog, Steven Levitsky, forfatter til bogen »How Democracies Die«, udtrykte det i en samtale med det tyske magasinDer Spiegel: »Vi er i øjeblikket vidne til vores demokratis kollaps. Under Donald Trump er USA ved at glide ind i en form for autoritarisme. Det vil sandsynligvis ikke være uigenkaldeligt. Men faktum er: Lige nu er USA ved at ophøre med at være et demokrati.« Det er ikke en hr. hvem som helst, der taler.Levitskyer en højt respekteret professor på Harvard University, USAs mest prestigefulde akademiske institution. »Krigens udfald er langt fra at være afgjort, men med udenrigsminister Marco Rubio som Trumps kurer, står det klart, at man fra amerikansk side overvejer at trække sig fra forsøget på at sikre en fredsaftale mellem Rusland og Ukraine.«Fold sammenLæs mereFoto: Julien De Rosa/Reuters/Ritzau Scanpix. Som det er sagt spøgefuldt, er en ny præsident som at gå på en blind date; man kan ikke være helt sikker på, hvad det er for en person, man faktisk møder bag den pæne overflade. I Trumps tilfælde er det ingen blind date. Ulykkeligvis er den 47. præsident identisk med den 45. præsident. Vi ved, hvem vi har med at gøre. Med den markante tilføjelse, at Trump tydeligvis har skærpet sin forståelse af hvordan han skal bruge statsapparatet – det som er tilbage efter Elons Musks nedskæringer! – som sit våben på både den hjemlige arena og globalt. Hvis nogen ellers skulle være i tvivl: Trump er liberalismens fjende med hans omfavnelse af alverdens eneherskere, trusler om annektering af landområder, toldkrig, masseudvisninger, krav om lukning af tv-stationer og kamp imod højere læreanstalter. Tilbage i det 19. og 20. århundrede handlede den ideologiske kamp om fordeling af velstand og privilegier. Det er verden af i går. Væk er det nemt aflæselige højre-venstre skema. Ind er i stedet trådt en alvorlig modsætning mellem liberale og antiliberale. Trump tilhører sidstnævnte kategori og når man besidder klodens mægtigste politiske embede, er det til stor ulykke for mange. Det kan de tale med om i Ukraine. Det, som ingen reelt havde troet muligt for blot få måneder siden, nemlig at den russiske militære aggression ville blive belønnet, er nu tæt på at være en realitet med velvillig accept af Trump. Hvis Hillingsø i sit otium er opbragt, er det formentlig stadig et par grader under den vulkanske vrede man kan finde blandt de ukrainske officerer og menige, som har ofret liv og lemmer i kampen mod den russiske militærmaskine. Krigens udfald er langt fra at være afgjort, men med udenrigsminister Marco Rubio som Trumps kurer, står det klart, at man fra amerikansk side overvejer attrække sigfra forsøget på at sikre en fredsaftale mellem Rusland og Ukraine.  Under præsidentvalgkampen pralede Trump som bekendt af at kunne skabe fred mellem Ukraine og Rusland i løbet af 24 timer. Det er langtfra tilfældet og den slags kan en narcissist ikke tolerere. I hans optik er det ukrainerne, som er årsag til miseren. De har rokket båden og skabt bølgegang, ikke Putin, selvom Trump indimellem foregiver at være hård i filten over for Kreml. USA truer konstant med at vende ryggen til det betrængte Ukraine. Rusland vil omvendt få lov at beholde Krim, som de annekterede i 2014, og de kan også være forvisset om, at Ukraine ikke bliver optaget i NATO med USAs accept. Alverden så med da Trump og hans velvillige klakør, Vicepræsident J.D. Vance,ydmygede Zelenskyji Det Ovale Kontor. Putin må have grinet ekstatisk af glæde. De antiliberale kræfter har slået pjalterne sammen. Det samme må de liberale kræfter gøre. Flot retorik og oprømte hensigtserklæringer gør det ikke alene. Hvis Europa – minus Ungarn – mener støtten til Ukraine alvorligt, bør en fælles hær stables på benene for at byde Putin trods. Det handler ikke bare om territorier, men om et bestemt syn på verdens orden. Der må være andre hædersmænd i officerskorpset end gamle Hillingsø, som er edderspændt vrede. Adam Holm er journalist og forfatter ",
        "metadata": {
            "source": "https://www.berlingske.dk/kommentatorer/adam-holm-ulykkeligvis-er-den-47-praesident-identisk-med-den-45",
            "image_url": "https://berlingske.bmcdn.dk/media/cache/resolve/image_x_large_vertical/image/191/1913763/24935996-adam-holm---studievrt-historiker-og-anmelder.jpg",
            "publication_time": "Onsdag d. 23. april 2025, kl. 22.09",
            "author": null,
            "related_links": [],
            "attachments": []
        }
    }
}