{
    "version": "1.0",
    "document": {
        "id": "https://www_berlingske_dk/internationalt/fem-boern-og-fem-voksne-mister-livet-i-brand-i-fransk-by",
        "title": "Fem børn og fem voksne mister livet i brand i fransk by",
        "content": "10 personer har mistet livet i en brand nær den franske by Lyon natten til fredag. Branden brød ud i et lejlighedskompleks, oplyser lokale regeringskilder ifølge nyhedsbureauet AFP Blandt de døde er fem børn. 14 personer er kommet til skade – en af dem beskrives som i livsfare. Det er endnu uklart, hvorfor branden brød ud. Den franske indenrigsminister siger, at en undersøgelse af branden vil blive sat i gang for at opklare, hvad der er sket. »Vi ved ikke, hvad årsagen til branden er. Der er flere scenarier, og en undersøgelse vil blive igangsat,« siger indenrigsminister Gérald Darmanin ifølge Reuters. Han siger videre, at han har været i kontakt med præsident Emmanuel Macron om branden. De omkomne børn var ifølge Reuters' oplysninger mellem 3 og 15 år. Branden brød ud omkring klokken 03 i ejendommen, der ligger i Lyon-forstaden Vaulx-en-Velin i den østlige del af Frankrig. »Jeg hørte mennesker råbe: »hjælp, hjælp, hjælp, hjælp os«,« siger Assed Belal, en ung beboer i nabolaget, til AFP. »Der var mennesker på jorden, andre stod på balkoner, og det var svært for brandfolkene at arbejde på grund af træer tæt på,« siger han. Ifølge ham lykkedes det nogle af hans venner at gribe en tiårig dreng, der blev kastet ned fra en højtliggende lejlighed af sin mor i et forsøg på at redde hans liv. 170 brandfolk blev sendt til stedet for at hjælpe med at redde folk ud og slukke ilden. Branden er en af de dødeligste i en beboelsesejendom i Frankrig de senere år. Men Frankrig har oplevet flere i nyere tid. I februar 2019 mistede 10 mennesker livet, mens 96 andre blev kvæstet i en brand i Paris. 15 år tidligere omkom 24 mennesker i den franske hovedstad i en brand i en ejendom, der husede familier med afrikanske rødder. En kvinde blev fængslet for at være skyld i branden, da hun smed tøj på stearinlys under et skænderi. /ritzau/AFP ",
        "metadata": {
            "source": "https://www.berlingske.dk/internationalt/fem-boern-og-fem-voksne-mister-livet-i-brand-i-fransk-by",
            "image_url": "https://berlingske.bmcdn.dk/media/cache/resolve/image_x_large/image/162/1627335/24293551-france-fire-environment.jpg",
            "publication_time": "Fredag d. 16. december 2022, kl. 08.17",
            "author": null,
            "related_links": [],
            "attachments": []
        }
    }
}