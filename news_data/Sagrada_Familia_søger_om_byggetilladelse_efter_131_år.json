{
    "version": "1.0",
    "document": {
        "id": "https://www_berlingske_dk/internationalt/sagrada-familia-soeger-om-byggetilladelse-efter-131-aar",
        "title": "Sagrada Familia søger om byggetilladelse efter 131 år",
        "content": "Dronning Margrethes tipoldefar, Christian IX, var konge af Danmark, da den første sten til Sagrada Familia blev lagt i 1875. Siden er byggeriet af arkitekten Antoni Gaudís fortsat ufuldendte katedral, som det fremgår, skredet frem i et i bedste fald adstadigt tempo, og man skulle mene, at der dermed har været god tid til at få orden i papirerne omkring projektet. Men det er der ikke ifølge bystyret i Barcelona, som forleden krævede, at bygherren – en selvejende fond – søger om byggetilladelse med 131 års forsinkelse. Fonden hævder ganske vist, at Gaudí i sin tid bad om og fik grønt lys fra omegnskommunen Sant Martí, som byggegrunden dengang sorterede under. Men Sant Martí blev få år senere indlemmet i Barcelona, og siden har byggeriet befundet sig i et juridisk limbo, lyder det fra rådhuset. Millioner besøgende irriterer lokale Kravet om byggetilladelse skyldes ikke kun et sjældent anfald af iberisk ordnung muss sein. Barcelonas traditionelt venstreorienterede bystyre har længe haft et horn i siden på den ultrakatolske fond bag Sagrada Familia og været irriteret over katedralens status som byens vartegn. Eksempelvis insisterede de lokale myndigheder for nogle år siden på at bore tunnelen til en hurtigtogslinje tæt forbi byggeriet trods risiko for skader på fundamentet. Og forleden sammenlignede arkitekturrådmanden kirken med en gigantisk version af de overdådigt pyntede chokoladekager, som catalanske børn får foræret af deres gudfædre til påske. Men der findes også saglige argumenter for en højere grad af kommunal hånd i hanke med projektet. Dels gør de millioner af turister, som hvert år besøger Sagrada Familia, livet surt for beboerne i det omkringliggende kvarter. Dels ville enhver anden bygning, der med tårne på op til 170 meter kommer til at ændre byens skyline, være omfattet af streng kontrol. Sagrada Familia-fonden har da også modstræbende indvilliget i at bringe orden i byggesagerne med dertilhørende indbetaling af skatter og afgifter. Og mon ikke det skulle kunne nås, inden katedralen efter planen er færdig i 2026? Til den tid kan det hele i øvrigt være lige meget. I hvert fald ifølge visse katolske mystikere, der påstår, at verden går under, så snart Gaudís værk er fuldbyrdet. Men dét er en anden historie.",
        "metadata": {
            "source": "https://www.berlingske.dk/internationalt/sagrada-familia-soeger-om-byggetilladelse-efter-131-aar",
            "image_url": "https://berlingske.bmcdn.dk/media/cache/resolve/image_x_large/image/20/201770/15106885-spain-architecture-gaudi-sagrada-familia.jpg",
            "publication_time": "Fredag d. 14. oktober 2016, kl. 22.30",
            "author": "Martin Tønner",
            "related_links": [],
            "attachments": []
        }
    }
}