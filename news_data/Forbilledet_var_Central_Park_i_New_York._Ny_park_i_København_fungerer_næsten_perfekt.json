{
    "version": "1.0",
    "document": {
        "id": "https://www_berlingske_dk/arkitektur/forbilledet-var-central-park-i-new-york-ny-park-i-koebenhavn-fungerer",
        "title": "Forbilledet var Central Park i New York. Ny park i København fungerer næsten perfekt",
        "content": "Det bedste ved den nye bydel i Valby, Grønttorvet, er, at man her finder vejen Paradisæblevej. Som alle ved, bor Anders And på Paradisæblevej nummer 111, så hver gang jeg kommer forbi Grønttorvet, bliver jeg automatisk i lidt bedre humør og kigger mig omkring for at se, om jeg får øje på en kompakt lille rød bil med en and i matrostøj på forsædet og tre mindre, kasketudstyrede ænder på det opklappelige bagsæde. Indtil videre har jeg ikke haft heldet med mig, men det gør ikke så meget. Der er mange andre sjove ting at se på derude ved Gammel Køge Landevej, hvor byen støjende opløser sig i forstæder og trafik. Bydelen ligger, hvor Københavns en gros-grønttorv lå indtil 2016, da det åbnede med nye og større haller i Høje Taastrup. Tegnestuen Polyform (i dag Werk) vandt konkurrencen om en masterplan for området og kom allerede dengang i 2014 med en idé om at bevare den centrale markedshals bærende konstruktion som et stykke urban arkæologi, der kunne danne rammen om en »central park«, som skulle være den nye bydels bankende, grønne hjerte. Nu, næsten 10 år senere, er kvarteret færdigt. »Grønttorvet« hedder det stadig, nu med et spejlvendt lille »brilleslange«-g som signatur. Kvarteret er blevet udviklet af FB-gruppen og blev officielt indviet 21. juni i år – dengang solen stadig skinnede om sommeren. Stiforløbene gennem parken er belagt med enten grus eller brosten. Ideen er at brostenene er til hovedfærdselsårerne mens gruset er til de sekundære stier. Forskellen kan dog være svær at få øje på for den besøgende.Fold sammenLæs mereFoto: Søren Lorenzen. Jeg har tidligere skrevet om (nogle af) bygningerne, så dem vil jeg nøjes med at betragte som baggrund i denne artikel, der handler om midten af det hele – den store park, der er en meget oplagt idé og en meget god idé, på én og samme gang. Det er sjældent, at et stykke ejendomsudvikling i København så entydigt prioriterer fællesskabet og det rekreative rum, så der er al mulig grund til at se på, hvordan ideen om den store park er kommet ind i virkeligheden. Man siger altid, at et byrum skal kunne bestå »novemberprøven«. Altså skal det fungere også i regnvejr, kulde og mørke, og med den tanke in mente har jeg valgt en heldig dag til mit besøg. Selvom vi er først i august, er temperaturen ikke meget over 12 grader, og regnen siler ubønhørligt ned fra en blygrå himmel. Jeg kunne ikke have valgt en bedre dag! Det første, man bemærker, når man drejer ind fra Gammel Køge Landevej, er stemningsskiftet. Den tilfældigt organiserede stenørken dér uden for Grønttorvet, med dens overdimensionerede handelsbarakker, med jernbane, lyskryds og hidsig trafik forsvinder i glemslen, og man kan i et kort sekund drømme, at man er i et »Las-Vegas-New York« af en slags, en miniby, der efteraber Manhattan-motivet med Central Park og de skarpe, kantede blokke omkring den. Frugtlunden har masser af træer, og med tiden vil alle beboere i Grønttorvet blive æbleeksperter, det er helt sikkert.Fold sammenLæs mereFoto: Søren Lorenzen. Parken er stor og grøn, helt som sit forbillede, og deler sig i tre markante sektioner: Mod syd er der en æblelund, mod nord er der bygninger og et stort ovalt vandbassin, og midt imellem de to sektioner, man kunne kalde henholdsvis »natur« og »kultur«, er den store fælled, som er en blanding af de to. Meget konceptuelt, meget klart og meget sikkert foldet ud på grunden. Det var landskabsarkitekterne fra 1:1 Landskab, der vandt opgaven med at virkeliggøre masterplanens løse tanker, og det har de alt i alt klaret meget godt. De har ikke beholdt hele den gamle hals betonkonstruktion, sådan som masterplanen foreslog det, men har på effektfuld vis alligevel holdt fast i grundideen. Mod nord i kultursporet er den kraftige søjle/dragerkonstruktion intakt i et enkelt fags bredde og næsten i hele parkens længde, mens den mod syd omkring æblelunden viser sig mere sporadisk som en støttende, og rumdannende struktur. Midt imellem de to spor står der løse søjler, stadig i den oprindelige hals modulnet, men uden tværdragere. Den kraftige og anløbne betonkonstruktion giver hele parken og bydelen en aura af noget historisk, af pittoresk forfald og af et industrialderens Pompeij, på samme måde som BIGs søfartsmuseum i den gamle tørdok i Helsingør Forskellen er, at ruinlandskabet her er et genskabt landskab, en kulisse med andre ord. Hele strukturen har været pillet ned for at blive renset, og for at jorden til den nye park også kunne blive renset, mens der blev gravet ud til P-kælder under den søndre del af området. Da alt det var på plads, blev »ruinen« genskabt. Det er lidt snyd, må man sige, men hvis man kan skubbe den viden ud af hukommelsen, er der meget godt at sige om grebet, der både skaber mindre rum i den store park og giver hele bydelen den aura af historisk forankring, vores nye udviklingsområder så tit mangler. På fælleden står den gamle konstruktion kun tilbage som steler, der er med til at give struktur til det store landskab.Fold sammenLæs mereFoto: Søren Lorenzen. Når man sådan lige kigger på helheden, minder Grønttorvsparken, som den hedder nu, om nogle af de meget stilskabende byrumseksperimenter, der blev lavet i Barcelona i anden halvdel af 1980erne. De rå, industrielle byparker var en øjenåbner dengang, og når man ser Grønttorvsparken i det herrens vejr i det herrens år 2023, må man sige, at grebet stadig fungerer. Lunden med frugttræer, primært æbletræer, er en del af hele bydelens strategi med at holde fast i arven fra Grønttorvet. Der er mange forskellige sorter, og hele ideen er, at beboerne frit kan plukke fra træerne og bruge æblerne i deres madlavning eller bare som snacks. Der er skilte, der forklarer om de forskellige sorter, så med tiden vil alle beboere i bebyggelsen blive de rene æbleeksperter. Den samme afslappede medvirken gennemsyrer den måde, pladsen er møbleret på. Der er løse metalstole som i de franske parker, og der er stolper med hængekøjer til dem, der virkelig trænger til en slapper. Skilte bekendtgør, at det ikke er tilladt at overnatte i parken, så det bliver uden tvivl interessant at se, om den regel kan håndhæves. Den store fælled kan bruges til boldspil, solbadning og almindeligt ophold. Det virker umiddelbart, som om den kan blive meget fyldt, når vejret er godt. Større er den trods alt ikke, når man tænker på, at der bor omkring 5.000 mennesker i husene omkring parken. Det store bassin med den brede siddekant er en klar reference til 'Jardin de Luxembourg' i Paris eller til alle mulige andre civiliseret urbane parker i Europa. Det er en lidt fremmed element her midt i newyorkerstemningen, men på mange måder o.k. Blot ville man ønske, at en lidt sikrere hånd havde defineret overgangen mellem græs, grus og beton.Fold sammenLæs mereFoto: Søren Lorenzen. Mod nord i kulturaksen ligger bydelens fælleshus, Plads 23, og et »orangeri«, der vist også mest skal bruges til festlige lejligheder. I hvert fald er et fadølsanlæg en del af inventaret kan man se. I Plads 23-huset kan man hænge ud, møde de andre, købe kaffe og spise aftensmad. Dagens ret koster lige over 100 kroner og kan også fås som takeaway. Huset er tegnet af Lendager Arkitekter, der har »upcyclet« en masse materiale fra det gamle grønttorv og er nået frem til et udtryk, der virker fuldstændig autentisk gammelt og i tråd med den store betonstruktur langs kanten af parken. På fælleshusets sydside er der en grusterrasse, hvor der spilles petanque, og hvor man kan sætte sig omkring det næsten cirkulære vandbassin, der naturligvis er en reference til Luxembourg-haven i Paris og til snart sagt alle de klassisk urbane parker i det gamle Europa, som hele grønttorvsprojektet også gerne vil mane frem, selvom hovedreferencen er New York. Drømmen er en park, der kan være ramme om både vegeterende stilfærdighed, social promenering og fri leg. En park, der er for alle på den gammeldags maner, netop fordi den ikke er proppet fuld af villede »aktivitetsområder«, men egentlig bare lægger et varieret, mulighedsfyldt område frem til fri afbenyttelse. Det er langt hen ad vejen både varieret og godt. Billedkunstneren Veo Friis Jespersen har oven i købet lavet nogle meget fine værker til de belagte områder langs facaderne. Dels nogle sarte bronzeskåle på den lille plads mod øst og dels en spøjs snørklet vandskulptur i promenadeområdet ved fælleshuset og orangeriet. Især vandskulpturen virkede fortrinligt overskudsagtig midt i det hæslige regnvejr i denne uge. Som en slags klimamæssig ost med ost på. Mødet mellem den kantede 'Brooklyn'-arkitektur langs parkens kant og den gamle betonstruktur fungerer udmærket de fleste steder.Fold sammenLæs mereFoto: Søren Lorenzen. Det eneste problem med parken – og desværre et ret væsentligt problem – er detaljeringen. 1:1 Arkitekter tegnede kun projektet frem til det såkaldte »myndighedsprojekt«, hvilket betyder, at al den endelige finish er udført af FB gruppens egne arkitekter. Og det kan altså ses. De udendørs møbler både langs stierne og på pladsen med bronzeskålene er unødvendigt hårdtslående og slet ikke i familie med parkens mere stilfærdige sider. Nogle københavnerbænke ville have været alt nok, tænker jeg. På samme måde savner man hele tiden præcision og basal kærlighed i næsten alle detaljer i parken. Overvejelser om, hvor der lige er græs, og hvor der er grus omkring bassinet, kan lyde som højpandet arkitekteri, men er det langtfra. Den sidste finish har stor betydning for helhedsoplevelsen. Som det er nu falder man hele tiden over småting, der forstyrrer helheden, fordi de ikke har fundet deres leje, eller fordi de lige mangler den sidste opmærksomhed. Derfor ender helhedsindtrykket med at være lidt mere forkølet, end det ville have været, hvis landskabsarkitekterne havde fået lov til at følge projektet helt til dørs. Det er lidt en skam, men alt i alt er Grønttorvsparken et ganske vellykket projekt, og jeg er ikke i tvivl om, at også Anders And vil nyde at flanere her med Andersine, når han finder hjem til Paradisæblevej igen. GrønttorvsparkenIngrid Marievej 30, 2500 København Arkitekt:1:1 LandskabMasterplan:Werk (Polyform) Fra luften ser man tydeligt parkens struktur med lunden, fælleden og den urbane kant med bassinet, orangeriet og fælleshuset.Fold sammenLæs mereFoto: Kontraframe / Thorbjørn Hansen; .",
        "metadata": {
            "source": "https://www.berlingske.dk/arkitektur/forbilledet-var-central-park-i-new-york-ny-park-i-koebenhavn-fungerer",
            "image_url": null,
            "publication_time": "Lørdag d. 12. august 2023, kl. 13.28",
            "author": "Holger Dahl",
            "related_links": [],
            "attachments": []
        }
    }
}