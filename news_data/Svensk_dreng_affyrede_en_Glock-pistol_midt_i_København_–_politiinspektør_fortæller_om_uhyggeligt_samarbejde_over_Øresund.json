{
    "version": "1.0",
    "document": {
        "id": "https://www_berlingske_dk/indland/svensk-dreng-affyrede-en-glock-pistol-midt-i-koebenhavn-politiinspektoer",
        "title": "Svensk dreng affyrede en Glock-pistol midt i København – politiinspektør fortæller om uhyggeligt samarbejde over Øresund",
        "content": "En voldsom episode udspillede sig onsdag aften på Blågårds Plads i København. Mens aftensolen skinnede, trak en blot 16-årig dreng pludselig en 9mm Glock-pistol og affyrede i hvert fald ét skud mod et andet menneske. Anmeldelsen tikkede ind hos Københavns Politi klokken 20.59, og kort tid efter – klokken 21.07 – blev han anholdt og sigtet for drabsforsøg. Det skriver nyhedsbureauet Ritzau, der var til stede under grundlovsforhøret, hvor den 16-årige blev varetægtsfængslet i 27 dage på en psykiatrisk afdeling. Bemærkelsesværdigt er det, at Københavns Politi i et opslag på det sociale medie X har skrevet, at den anholdte er svensk statsborger.  Vi modtog kl. 2059 anmeldelse om, at der var afgivet skud på Blågårds Plads, og vi har derfor været massivt til stede i området. Ingen personer blev ramt. Kort efter anmeldelsen blev en 16-årig dreng, der er svensk statsborger, anholdt#politidk Efter episoden på Blågårds Plads har politiets National enhed for Særlig Kriminalitet (NSK) fortalt om en ny og ganske uhyggelig tendens. Mod betaling på fra 200.000 kroner og opefter bliver svenske unge hyret af danske kriminelle til at krydse Øresund og begå kriminalitet i Danmark. Det fortæller Torben Svarrer til DR, Ekstra Bladet og TV 2 Kosmopol. »Vi har set, at organiserede kriminelle på sociale medier efterspørger villige personer til at udføre personfarlig kriminalitet, og at unge svenskere desværre har påtaget sig opgaven mod betaling,«siger Torben Svarrer til TV 2 Kosmopol. Torben Svarrer kommenterer ikke direkte konkrete og verserende sager, men peger på en tendens, som politiet »selvsagt ser på med meget stor alvor«. I princippet kunne danske unge ifølge Torben Svarrer lige så godt blive fristet, fordi de har adgang til de samme kanaler. »Men det, vi har set indtil videre, er primært svenske unge mænd, som er i en udsat position. De er for eksempel stukket af fra hjem, hvor de har været anbragt. Det er sårbare unge mennesker,«siger han til DR. Udover drabsforsøget er den svenske dreng, der blev anholdt i onsdags, også sigtet for besiddelse af en 9mm Taurus-pistol, der lå i en lejlighed i Hvidovre. De forbrydelser, han er mistænkt for at have begået, skal være foregået efter aftale med flere medgerningsmænd. Drengen er dog ikke den eneste unge svenske statsborger, der blev anholdt og sigtet for alvorlige forbrydelser i Danmark, begået i denne uge. I går blev en 17-årig svensk dreng anholdt og varetægtsfængslet i forbindelse med en skudepisode i Kolding, hvor en mand blev såret. Grundlovsforhøret blev holdt for lukkede døre, skriver Sydøstjyllands Politi på X.  Resultat: Den 17-årige er efter dagens grundlovsforhør blevet varetægtsfængslet i fire uger. Grundlovsforhøret foregik for lukkede døre#politidk#anklagerhttps://t.co/9UGjje1rR3 Og sagerne står ikke alene. Langtfra, faktisk. I april blev to drenge på 15 og 16 år med fem dages mellemrumanholdt og sigtet for drabsforsøg. Begge forsøgte de angiveligt at slå til ved Comanches klubhus i Brøndby, men det mislykkedes. Tidligere på sommeren – 3. juni – blev en teenagepige anholdt på Øresundstoget, da hun var på vej til København. Det var ifølgeden svenske avis Aftonbladetpigens mor, der kontaktede politiet. Hendes datter sidder nu fængslet, mistænkt for at planlægge et drab.",
        "metadata": {
            "source": "https://www.berlingske.dk/indland/svensk-dreng-affyrede-en-glock-pistol-midt-i-koebenhavn-politiinspektoer",
            "image_url": "https://berlingske.bmcdn.dk/media/cache/resolve/image_x_large/image/182/1822002/24763005-linjechef-i-national-enhed-for-srlig-kriminalitet.jpg",
            "publication_time": "Fredag d. 02. august 2024, kl. 09.30",
            "author": "Anne Meisner Synnestvedt",
            "related_links": [],
            "attachments": []
        }
    }
}