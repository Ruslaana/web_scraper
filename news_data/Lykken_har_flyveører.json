{
    "version": "1.0",
    "document": {
        "id": "https://www_berlingske_dk/kronikker/lykken-har-flyveoerer",
        "title": "Lykken har flyveører",
        "content": "Det var på den tid, hvor den lyse nat blundede bag ved min seng, når jeg sov, hvor Birthe Wilke sangQue, sera, sera, og hvor Bangs Konservesfabrik sprang i luften. Man sagde, at direktøren, den gamle C.W. Bang, fløj 200 meter op i atmosfæren, hvor han gik i kredsløb om Jorden lige som rumhunden Laika, dog med den forskel, at Laika sad i en sputnik, mens C.W. Bang sad i æblemostkedlen. Mere kunne man ikke forlange, og som om det ikke var nok, var det Børnehjælpsdag med FDF-orkester og tombola, og netop den dag gik det op for mig, at intet sker uden grund, alting har en dybere mening, for i samme sekund fik jeg øje på en jævnaldrende pige, som stod ved Lykkehjulet, hvor vi begge havde haft held. Hidtil havde jeg aldrig vundet noget som helst, og skønt jeg var født på Skt. Josefs Hospital, sagde min mor altid, at jeg var født under en heldig stjerne, men skulle det være sandt, havde jeg meget til gode. Pigen, som duftede af junis syrener, havde en lang ravfarvet hestehale, store blå øjne og to stritører magen til mine, og i dette øjeblik vidste jeg, at lykken havde flyveører. Pigen havde vundet en rød pelargonie, og jeg havde fået frit valg på nederste hylde og var den stolte ejer af en udstoppet hamster. Det var knap nok til at fatte og beruset af vores held, byttede vi straks præmier, og pigen sagde, at hun hed Selene, opkaldt efter månegudinden, og jeg svarede, at jeg var opkaldt efter en kranfører i Sdr. Omme. Bagefter satte vi os på en bænk, hvor jeg fortalte om C.W. Bang, som var gået i kredsløb om jorden, og hvis man var heldig kunne man få et glimt af ham efter mørkets frembrud. Til det sagde Selene, at det var det mest interessante, hun nogensinde havde hørt, og jeg tænkte, at denne pige kunne se noget nyt og spændende ved mig, og derfor var det også en bet, at Selene slet ikke var fra kvarteret og gik på Husum skole. Afstandene i det forrige århundrede var større end de er i dag, og Selene kunne lige så godt have sagt, at hun gik på Kost - og Realskolen i Ulan Bator, og da vi skiltes, troede ingen af os, at vi ville se hinanden igen. Bjarne ReuterFold sammenLæs mereFoto: Bjarne Reuter Linda Kastrup. Jeg gik hjem med bøjet hoved og lovede mig selv, at den røde pelargonie skulle få alt det vand den kunne drikke, om det så blev det sidste jeg gjorde. Jeg stirrede ulykken ind i øjnene og havde mest lyst til at drukne mig i et badekar, men da vi kun havde en brusekabine, var den mulighed udelukket, og med hensyn til mit og Selenes forhold havde fru Fortuna en helt anden plan, for de ting, der skal ske, vil ske,que sera, sera. Selv gik jeg på Brønshøj skole, og det var det år, hvor skoleinspektøren havde femogtyve års jubilæum, og det skulle selvfølgelig fejres med manér. Som et bevis på det gode samarbejde havde lærerpersonalet foræret inspektøren en porcelænsfigur af to isbjørne som bed hinanden i struben, og om aftenen skulle der være fest og underholdning med lærerindernes kor, som ville synge Giro 413s mest populære sange, og i pausen skulle udvalgte elever med særlige evner få lov til at vise, hvad de duede til. Jeg havde på det tidspunkt investeret i et tryllesæt, som gjorde mig i stand til at lave en række magiske tricks, og i tryllesættet var der tilmed tre små røgpatroner, som - når de blev antændt - ville gøre min entre mere okkult. FAKTAHvad er lykken?Lykken er lunefuld, den står den kække bi og er hverken gods eller guld. Men hvad er lykken så for en størrelse?Berlingske har bedt fire personer om at skrive om lykken – for hvad er det, der gør os lykkelige, hvordan opnår vi den, og hvornår er vi lykkeligst?Dette er den fjerde kronik i serien. Tidligere bidrag:Bjarne Reuter,Frej PrahlogChristian Bjørnskov.FOLD UD Lykken er lunefuld, den står den kække bi og er hverken gods eller guld. Men hvad er lykken så for en størrelse?Berlingske har bedt fire personer om at skrive om lykken – for hvad er det, der gør os lykkelige, hvordan opnår vi den, og hvornår er vi lykkeligst? Dette er den fjerde kronik i serien. Tidligere bidrag:Bjarne Reuter,Frej PrahlogChristian Bjørnskov. Der var imidlertid flere elever, som mente de kunne noget særligt, og en eftermiddag troppede vi op på viceinspektørens kontor, hvor udvælgelsen skulle finde sted. Der var en dreng, som havde taget sin hund med, der kunne bide ståltråd over, og seks piger i røde badedragter som kunne udføre en menneskelig kopi af Det skæve tårn i Pisa. Tålmodigt ventede jeg på, at det skulle blive min tur, og mens pigerne lavede akrobatik, lagde jeg mine røgpatroner i et askebæger. Pigernes optræden var såmænd udmærket, tårnet var i hvert fald skævt, og midt i det hele tømte viceinspektøren sin pibetobak ned i askebægret med røgpatronerne. Resultatet var overvældende. På få minutter lå hele kontoret i en tæt røgtåge, og da viceinspektøren greb skumslukkeren og råbte evakuering, løb vi alle ud på lærerværelsesgangen, hvor sigtbarheden blev stadig dårligere. Man kan ikke være andet end imponeret over at det lykkedes at få 450 elever, hele lærerpersonalet samt fem profylaksedamer ud af skolen i god behold, og således lykkelige for endnu at være i live, tog vi opstilling i skolegården, hvor en uheldssvanger stilhed bredte sig. Alle stirrede på vinduerne, hvor røgen væltede ud. Jeg tror, man frygtede en eksplosion, lærerne havde i hvert fald taget opstilling bag eleverne, og jeg husker, at inspektøren havde nået at få en hvid hjelm på hovedet. Jeg skønnede, at tiden var inde, til at fortælle ham, at der sådan set ikke var noget at frygte, og at jeg ikke havde ventet så stærk en reaktion fra et tryllesæt til 29 kroner. Af en eller anden grund blev det ikke mig som kom til at underholde til festen, faktisk kom jeg slet ikke med til festen, men blev bedt om at møde op dagen efter på inspektørens kontor. Jeg husker, at jeg endnu havde min magiske tryllekåbe på, men den ville inspektøren ikke se, og i utvetydige vendinger forklarede han mig, at efter skandalen, der havde spoleret hans store dag og givet hans kone migræne, så han ikke anden udvej, end at tildele mig Brønshøjs skoles strengeste straf, som kun nogle ganske få stridbare drenge - som alle kom fra Hegnshusene - var blevet idømt. Jeg husker, at jeg eksede i benene ved tanke om, hvad der mon ventede, men at jeg dybest set fortjente en straf, navnlig fordi skolen stadig lugtede af røg. Inspektøren rejste sig op og vippede på fødderne, mens han stirrede på mig med sine rødsprængte øjne, og jeg tænkte, at røgen havde sat sig et varigt spor. Skoleinspektøren havde dog ikke mistet sin autoritet, aldrig havde jeg set så myndig en mand, og aldrig før havde jeg været så ulykkelig. Jeg tænkte på mine uskyldige forældre og hele min slægt af lovlydige, ustraffede individer, hvis navn og gode omdømme nu var smudset til, eller i hvert fald omtåget. Jeg tænkte på det liv, som lå foran mig, som til mine dages ende ville ligge i slagskyggen fra denne ulykkelige hændelse, og jeg besluttede, at jeg samme aften ville bede Gud om tilgivelse, hvilket var noget helt nyt, eftersom jeg aldrig bad om andet end større julegaver. Skoleinspektøren rettede sig ud pegede på mig med en stiv pegefinger, og var det ikke for den hvide hjelm, lignede han Moses foran Det Røde Hav. »Du bliver forvist fra dette sted,« buldrede inspektøren. »Forvist?« » Ja, forvist, som straf skal du resten af skoleåret gå på Husum Skole.« Næppe havde inspektøren sagt Husum Skole, før jeg hørte de små i første klasse syngeNu er dagen fuld af sang, ledsaget af en duft af søde syrener. Senere den sommer tabte Selenes pelargonie alle sine blade på grund af overvanding, men en aften sad hun og jeg på en bænk i Utterslev Mose og så på den mørkeblå sommerhimmel. Vi håbede, at vi ville få et glimt af C.W Bang, som ifølge min nabo havde fået en lang, ildrød hale, og da vi endelig fik øje på direktøren, som passerede fuldmånen på et splitsekund, gik alting op i en højere enhed, og jeg indså, at lykke er at lægge sit liv i forsynets trygge hænder. Que sera, sera.",
        "metadata": {
            "source": "https://www.berlingske.dk/kronikker/lykken-har-flyveoerer",
            "image_url": "https://berlingske.bmcdn.dk/media/cache/resolve/image_x_large/image/117/1173016/22974043-xbrbe.jpg",
            "publication_time": "Lørdag d. 06. juli 2019, kl. 11.15",
            "author": null,
            "related_links": [],
            "attachments": []
        }
    }
}