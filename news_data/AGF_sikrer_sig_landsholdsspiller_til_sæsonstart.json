{
    "version": "1.0",
    "document": {
        "id": "https://www_berlingske_dk/sport/agf-sikrer-sig-landsholdsspiller-til-saesonstart",
        "title": "AGF sikrer sig landsholdsspiller til sæsonstart",
        "content": "Oprykkerne fra AGF meddeler torsdag, at nyindkøbet Ahmed Yasin slutter sig til truppen inden sæsonpremieren om 10 dage. Den irakiske landsholdspiller skulle egentlig først være tiltrådt i klubben 1. januar, men Yasin vil allerede være at finde i den hvide trøje til sæsonåbningen mod Brøndby. AGF oplyste i sidste uge, at Yasin havde skrevet under på en to-årig aftale gældende fra det nye år, men nu kan århusianerne i stedet glæde sig over, at kantspilleren er til rådighed fra dags dato. Den 24-årige kantspiller skifter fra svenske Örebro SK, efter de to klubber netop er blevet enig om en aftale, der sender Yasin til Superligaen med det samme. Det oplyser klubben på sin hjemmeside: »Vi er glade for, at det er lykkedes at lave en fornuftig aftale med Örebro om et skifte allerede nu, og at vi allerede fra sæsonstart kan råde over Yasins kvaliteter. Han bliver en spændende tilføjelse til vores trup, og han har gode forudsætninger for at gøre det godt for os,« siger sportschef Jens Andersson. Ahmed Yasins aftale med AGF gælder nu frem til sommeren 2017. Den irakiske landsholdsspiller bliver dermed AGFs fjerde forstærkning denne sommer. Daniel A. Pedersen, Elmar Bjarnason og Josip Elez er allerede på plads hos oprykkerne.",
        "metadata": {
            "source": "https://www.berlingske.dk/sport/agf-sikrer-sig-landsholdsspiller-til-saesonstart",
            "image_url": "https://berlingske.bmcdn.dk/media/cache/resolve/image_x_large_vertical/image/69/695693/9619243-rb-plus-graulund-spaar-lyngby-.jpeg",
            "publication_time": "Torsdag d. 09. juli 2015, kl. 13.34",
            "author": null,
            "related_links": [],
            "attachments": []
        }
    }
}