{
    "version": "1.0",
    "document": {
        "id": "https://www_berlingske_dk/kommentatorer/per-stig-moeller-advarer-mod-svm-regeringen-vi-er-paa-glidebanen-til",
        "title": "Per Stig Møller advarer mod SVM-regeringen: Vi er på glidebanen til det autoritære demokrati",
        "content": "I 1990erne håbede vi, at vores demokrati var i færd med sin definitive sejrsgang, men i dag frygter vi, at det tværtimod er begyndt på sin svanesang. Og hvad er alternativet til det? Det autoritære demokrati. Vinder Donald Trump præsidentvalget næste år, vil han forsøge at skabe et autoritært demokrati, hvor alle besluttende organer er befolket med hans folk, og domstolene bragt under hans kontrol. I USA burde alle advarselslamper blinke, men det gør de ikke, selv om det just er denne udvikling, som Financial Times' chefkommentator Martin Wolf advarer amerikanerne imod i sin nye bog »The Crisis of Democratic Capitalism«. Trump er denne krise, men demokratiets krise kan også tage andre former. En af dem ser vi i Ungarns illiberale demokrati, som vil gøre det sværere at optage nye medlemmer i EU – for udarter også de, ender EU med at falde sammen som en soufflé. Det autoritære demokrati kan tage form af en flertalsregering, der gør, lige hvad der passer den. Men, skriver Wolf: »Demokrati kan ikke betyde det midlertidige flertals absolutte tyranni. Det er et system bestående af regler og bremser« – det er imidlertid dem, den autoritære leder sætter ud af spillet. I afslutningen på sit fembindsværk, »Statsministeren«, advarer Tim Knudsen faktisk mod denne udvikling, idet han peger på den enevoldsmagt, statsminister Mette Frederiksen tiltog sig i ly af coronaen. Hun ophævede magtens tredeling, da hun fik den lovgivende magt, Folketinget, til at give hende al magt, og den dømmende magt, domstolene, til at lukke. Uden lovgrundlag aflivede hun alle mink og slettede sine spor. Ansvaret slap hun fri af, da hun dannede regering med sine stærkeste kritikere, Venstre og Moderaterne. Derudover peger Tim Knudsen på FE-sagen, hvortil man kan føje afskaffelsen af store bededag. Igen demissionerede Folketinget, der afstod fra at udløse den folkeafstemning, et mindretal på 60 medlemmer ifølge Grundloven kan sætte i værk netop for at forhindre et flertals tyranni. Virkningen af denne omgang med demokratiet er politikerlede. Som den lille nisse rejste rundt for at finde »verdens største mand«, går vælgerne fra parti til parti for at finde den politiker, de tør stole på, og hvis meninger, de finder fornuftige. Men ak, hvad gør vælgerne så, når det viser sig, at politikeren efter valget mener noget helt andet? Med deres lange næse søger de videre og finder til sidst – en Trump, en Orbán, en Le Pen, måske en skønne dag en Putin. I sinmuntre søndagskommentarkaldte Ole Rasmussen i Søndags-Politiken regeringen for »kamikazeregeringen«, fordi den vil se, om den kan slippe godt fra at skifte mening om alt. Derfor kastede Jakob Ellemann-Jensen sig i armene på Mette Frederiksen, hvilket han havde forsvoret nogensinde at gøre. Lars Løkke Rasmussen lovede at »luge ud i de værste tidsler i udlændingelovgivningen,« men gør intet ved det. Og statsministeren, som efterhånden vel har skiftet mening om alt flere gange, lover fire grupper lønforhøjelse og blæser dermed højt og flot på den danske model, som hun ellers gemte sig bag ved, dengang hun nægtede at give sygeplejerskerne lønforhøjelse. Nu har regeringen ovenikøbet fremsat en lov om »forbud mod utilbørlig behandling af genstande med væsentlig betydning for et trossamfund,« hvorved den både udfordrer ytringsfriheden og Grundloven. Hvad der måtte være utilbørligt, og hvad der måtte have væsentlig betydning, vil afhænge af den udenrigspolitiske og sikkerhedspolitiske situation, eftersom udenrigsministeren begrunder lovforslaget med, at det er nødvendigt for at undgå uro med den arabiske verden. Selvom kirken og kunsten, politi og jurister advarer mod loven, bøjer regeringen sig alligevel for den arabiske samarbejdsorganisation OICs krav til os. Man må godt såre kristne, men ikke muslimer. Derfor har OIC fået indført en FN-dag mod islamofobi, og OICs næste krav til os bliver at forbyde islamofobi, hvilket talsmanden for Dansk Muslimsk Union, Urfan Ahmed, allerede lagde op til som næste skridti Kristeligt Dagblad. Da den rimelige nålestiksoperation blev til et proportionsløst kamikazeangreb på demokratiets værdigrundlag, viste det sig, at der ikke er mere idealisme i Lars Løkkes »pragmatiske idealisme«, end der er russere i russisk salat. Vi er på glidebanen til det autoritære demokrati. Derfor bør Folketinget vågne op og begynde at anvende demokratiets regler og bremser, så vi får bremset den udvikling i tide. Per Stig Møller er fhv. udenrigsminister (K) ",
        "metadata": {
            "source": "https://www.berlingske.dk/kommentatorer/per-stig-moeller-advarer-mod-svm-regeringen-vi-er-paa-glidebanen-til",
            "image_url": "https://berlingske.bmcdn.dk/media/cache/resolve/image_x_large/image/171/1719840/24534978-mette-frederiksen-jakob-ellemann-og-lars-lkke-ra.jpg",
            "publication_time": "Torsdag d. 28. september 2023, kl. 07.22",
            "author": "Per Stig Møller",
            "related_links": [],
            "attachments": []
        }
    }
}