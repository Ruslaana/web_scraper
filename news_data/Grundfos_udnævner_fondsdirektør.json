{
    "version": "1.0",
    "document": {
        "id": "https://www_berlingske_dk/virksomheder/grundfos-udnaevner-fondsdirektoer",
        "title": "Grundfos udnævner fondsdirektør",
        "content": "Poul Due Jensens Fond, som er hovedejer af Grundfos, har nu »som led i fondens ønske om yderligere at professionalisere sit arbejde som en aktiv og moderne erhvervsdrivende fond« udnævnt en fondsdirektør. Det er Christian Hartvig, som er juridisk chef i koncernen. Han tiltræder stillingen som fondsdirektør i marts. »Jeg har arbejdet sammen med Christian Hartvig gennem mange år, han kender virksomheden, er en af vores kulturbærere, og har de kompetencer, der skal til, for at fonden kan nå de ønskede mål og forny sig,« siger fondens bestyrelsesformand Niels Due Jensen i en pressemeddelelse. Grundfos har sendt bestyrelsesformand Jens Moberg i ledelsen sammen med koncerndirektør Søren Ø. Sørensen og koncerndirektør Lars Aagaard, indtil en ny topchef er fundet.",
        "metadata": {
            "source": "https://www.berlingske.dk/virksomheder/grundfos-udnaevner-fondsdirektoer",
            "image_url": "https://berlingske.bmcdn.dk/media/cache/resolve/image_x_large/image/43/438956/7114238-grundfos_fond_business.jpg",
            "publication_time": "Tirsdag d. 21. januar 2014, kl. 16.34",
            "author": "Bent Højgaard Sørensen",
            "related_links": [],
            "attachments": []
        }
    }
}