{
    "version": "1.0",
    "document": {
        "id": "https://www_berlingske_dk/samfund/en-tornado-kommer-ud-af-det-blaa",
        "title": "En tornado kommer ud af det blå",
        "content": "Det er sammenstødet mellem meget forskellige temperaturer luft, der giver tornadoer som den aktuelle, der har kostet mindst 91 personer livet i en forstad til Oklahoma City i USA. Det fortæller vagtchef Thyge Rasmussen fra Danmarks Meteorologiske Institut (DMI). »I USA er der det specielle, at bjergkæderne ligger nord mod syd. Det vil sige, at når kold luft fra Canada bevæger sig sydpå, så kan det uden at støde på noget bevæge sig langt ned mod de sydlige stater i USA,« siger Thyge Rasmussen til Berlingske Nyhedsbureau og forklarer yderligere: »Til gengæld ligger der altid meget varm luft ud over Caribien, og den luft trænger indimellem ind over de samme stater, og så kan der opstå store temperaturkontraster. Polarluft møder caribisk luft, og det sammenstød kan give voldsomme vejrfænomener,« siger han og oplyser, at forårsmånederne er tornadosæson.  I Danmark har vi også tornadoer, men de er af en helt anden kaliber: »Vi kalder det skypumper. Vi ser dem hvert år, men det er slet ikke noget, der bare tilnærmelsesvis er så kraftigt som det, man ser i USA,« siger Thyge Rasmussen. Den aktuelle tornado i Oklahoma er en del af et større vejrsystem, der i øjeblikket bevæger sig tværs over den centrale del af landet.",
        "metadata": {
            "source": "https://www.berlingske.dk/samfund/en-tornado-kommer-ud-af-det-blaa",
            "image_url": "https://berlingske.bmcdn.dk/media/cache/resolve/image_x_large/image/55/558146/6432418-usa-tornadoes.jpg",
            "publication_time": "Tirsdag d. 21. maj 2013, kl. 13.39",
            "author": null,
            "related_links": [],
            "attachments": []
        }
    }
}