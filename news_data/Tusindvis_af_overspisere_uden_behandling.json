{
    "version": "1.0",
    "document": {
        "id": "https://www_berlingske_dk/samfund/tusindvis-af-overspisere-uden-behandling",
        "title": "Tusindvis af overspisere uden behandling",
        "content": "Der var øjne overalt. De kiggede ­allesammen på Marie Landberg og hendes krop og dømte: »Du burde tabe dig.« Sådan følte den unge studerende, da hun gik på universitets­gangene og mest af alt glædede sig til at komme hjem. Alene i lejligheden på Nørrebro smed hun sig i sofaen og viklede sig ind i tæpper, kun med hænderne fri. Dem brugte hun til først at tænde TVet, så til uafbrudt at føre mad op til munden. På tre kvarter kunne hun typisk fortære en familiepizza, en bakke pomfritter, et hvidløgsbrød, to poser Haribo-slik og de forhåndenværende drikkevarer. »Så kom der ro på. I de 45 ­minutter ­koncentrerede jeg mig kun om at proppe mad i munden og glemte alle ­bekymringerne om at være for tyk og for grim. Det var mit frikvarter fra livet,« siger den nu 26-årige Marie Landberg. Men da pizzabakken var tom, ringede det ind til skammens time. »Nu har du fucking gjort det igen. Tag dig dog sammen. Du er et dårligt menneske. I morgen er det på kur.« Sådan husker hun tankerne, der afløste den midlertidige ­madglæde, og den onde cirkel fangede hende ind to-tre gange om ugen. Fra Marie Landberg var 14 år og ti år frem, led hun af Binge Eating Disorder (BED), som på dansk kaldes tvangsoverspisning. En ­spiseforstyrrelse, som 40.000 danskere ifølge Landsforeningen mod spiseforstyrrelser og selvskade er ramt af. Den er knap så kendt, men til gengæld mere udbredt end sine to slægtninge anoreksi og bulimi tilsammen. Symptomerne er tilbagevendende ­perioder, hvor den ramte mister ­kontrollen med sit spisemønster og i skjul indtager enorme mængder mad på kort tid. Ikke for at blive mæt, men for at dæmpe psykiske ­problemer for en stund, inden selvhadet slår igen med dobbelt styrke.  Marie Landbergs madsyge var en mod­reaktion på den strenge sundhedspolitik, der blev ført i hendes barndomshjem. »Mine forældre var bange for, at jeg skulle tage på, så derfor gik vi op i at spise sundt hjemme hos os. Jeg voksede op på light-produkter, nul sodavand og slik én gang om ugen. Det oversatte jeg til, at jeg ikke var god nok, fordi jeg ikke var perfekt, og det blev for meget for mig, så jeg begyndte at overspise i smug,« siger Marie Landberg. Både bulimi og anoreksi bliver behandlet i det offentlige sundhedssystem, men tvangsoverspisere er overladt til behandling i den private sektor, fordi spiseforstyrrelsen ikke er en anerkendt diagnose i WHOs ICD-10-­system, der anvendes som diagnostisk manual i Danmark. »Det er både ærgerligt og helt forkert, at en manglende anerkendt diagnose skal stå i vejen for, at flere tusind ­mennesker kan få hjælp,« siger Steen Andersen, ­generalsekretær i Landsforeningen mod ­spiseforstyrrelser og selvskade.  For Marie Landberg betød det, at hendes forældre måtte betale dyrt for ­konsultationer med diætister, psykologer og terapeuter, indtil hun i 2013 blev optaget på et satspuljefinansieret behandlingsprogram hos Landsforeningen mod ­spiseforstyrrelser og selvskade. Det er et af to steder i landet, som fra 2013 og frem til januar i år tilbød behandling til i alt godt 300 personer med tvangsoverspisning. Psykoterapeutisk ­Center Stolpegård i Region Hovedstaden var det andet, og begge steder gjorde flittigt brug af gruppeterapi og skabte ifølge dem selv gode resultater. »Vi har en fornemmelse af, at patienterne har været glade for behandlingen,« siger ­speciallæge i psykiatri Jakob Lauest, som ledede BED-behandlingen på Center Stolpegård, og Steen Andersen fra Landsforeningen mod spiseforstyrrelser og selvskade er enig. »Der sker tit en åbenbaring, når man får mulighed for at sidde i en gruppe og spejle sig i andre, der har de samme udfordringer og tanker som én selv. Man indser, at det er en sygdom, man lider af, og den erkendelse ­fjerner en masse skyld og skam, og er det første skridt på vejen til at komme af med spiseforstyrrelsen,« siger han. TV: Marie har tvangsoverspist i ti år  De to behandlingsforsøg er under afslutning og bliver evalueret, når Sundhedsstyrelsen i maj holder en national konference om tvangsoverspisning. Sundhedsminister Sophie Løhde (V) vil afvente konferencen og evalueringerne, før hun tager stilling til den fremtidige behandling af BED-patienter, men hun kalder det »afgørende« at finde et godt tilbud. »På konferencen samler vi op på ­erfaringerne fra de to projekter, og på den baggrund vil Sundhedsstyrelsen tage stilling til, hvordan man fremover kan sikre de rette behandlingstilbud til mennesker, der overspiser,« siger hun i en skriftlig kommentar.  For Marie Landberg var behandlingen og mødet med ligesindede i en terapigruppe afgørende for, at hun fik bearbejdet sin ­spiseforstyrrelse og på sigt kom den til livs. For i dag er hun sikker på, at hun er rask. »Godt nok er jeg stadig overvægtig, men jeg har et billede af mig selv og min krop, der fortæller mig, at jeg er god nok,« siger hun. »Jeg er kommet ud af min boble og føler mig langt bedre tilpas blandt andre ­mennesker, og jeg kan sagtens bestille en pizza og være mæt efter tre stykker.«",
        "metadata": {
            "source": "https://www.berlingske.dk/samfund/tusindvis-af-overspisere-uden-behandling",
            "image_url": "https://berlingske.bmcdn.dk/media/cache/resolve/image_x_large/image/7/77769/12637892-14indmarie-lindberg-123707jpg.jpeg",
            "publication_time": "Søndag d. 13. marts 2016, kl. 22.19",
            "author": "Rasmus Walther Jensen",
            "related_links": [],
            "attachments": []
        }
    }
}