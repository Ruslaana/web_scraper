{
    "version": "1.0",
    "document": {
        "id": "https://www_berlingske_dk/internationalt/eu-topmoede-brudt-sammen-1",
        "title": "EU-topmøde brudt sammen",
        "content": "Ifølge Ritzaus kilder holdt EU's italienske formandskab krisemøde med Tyskland, Frankrig og Storbritannien, da sammenbruddet var en realitet. Diplomater sagde, at de stadig håbede på et sidste øjebliks mirakel, men ingen af de centrale lande i opgøret om EU-forfatningen havde vist vilje til at give sig. De 25 stats- og regeringschefer mødtes ved 14-tiden til en arbejdsfrokost, hvor de skulle diskutere, hvordan de kommer videre med arbejdet med forfatningen, og hvordan de skal præsentere sammenbruddet over for offentligheden. Men meget tyder nu på, at det bliver Irland, der overtager EU-formandskabet til nytår, som skal forsøge at finde en løsning på krisen. Enkelte diplomater har dog peget på, at truslen om et sammenbrud kan være et sidste øjebliks forsøg på at presse landene til et kompromis. Men den mulighed synes meget lille, da den polske regeringschef Leszek Miller allerede har meddelt, at han rejser hjem umiddelbart efter frokosten. Fortsættelse følger... /ritzau/",
        "metadata": {
            "source": "https://www.berlingske.dk/internationalt/eu-topmoede-brudt-sammen-1",
            "image_url": "https://berlingske.bmcdn.dk/media/cache/resolve/image_x_large_vertical/image/94/949702/510157-eu-topmde-brudt-sammen--.jpg",
            "publication_time": "Lørdag d. 13. december 2003, kl. 13.30",
            "author": null,
            "related_links": [],
            "attachments": []
        }
    }
}