{
    "version": "1.0",
    "document": {
        "id": "https://www_berlingske_dk/oekonomi/overskuddet-skrumper-hos-hurtigvoksende-alarmvirksomhed",
        "title": "Overskuddet skrumper hos hurtigvoksende alarmvirksomhed",
        "content": "Alarmvirksomheden Verisure, der sælger alarmsystemer til private og virksomheder, fortsatte sit vokseværk i 2017, fremgår det af virksomhedens regnskab. Virksomheden omsatte sidste år for 363 mio. kroner og voksede dermed 30 pct. sammenlignet med året forinden, hvor det endte på 276 mio. kroner. Til gengæld er virksomheden blevet markant mindre rentabel – årets resultat efter skat endte på 2,9 mio. kroner mod lidt over 18 mio. kroner i 2016. I en mail forklarer Verisure faldet i driftsindtjeningen med, at man har haft stor vækst i salget af alarmer, og at høje anskaffelsesomkostninger betyder, at der går år, før nye kunder bliver rentable. »Vi oplevede igen sidste år en markant vækst i salget, og for en alarmvirksomhed som vores vil dette altså være en investering og have en negativ påvirkning på bundlinjen de første år,« lyder forklaringen fra Rasmus Busk, adm. direktør hos Verisure, og tilføjer, at man er »utroligt tilfreds« med udviklingen. I slutningen af 2016 købte Verisure Falck Alarm, og det afspejler sig også i regnskabet, hvor renteomkostningerne sender virksomhedens resultat på de finansielle poster i minus 13 mio. kroner.  Verisure, der tidligere hed Dansikring, er de senere år vokset markant i takt med, at markedet for alarmer hos private og virksomheder er steget. Siden Rasmus Busk ankom til virksomheden i 2015, har man præsteret vilde vækstrater og dominerer sammen med G4S suverænt markedet for alarmer til private. Som Berlingske tidligere har afdækket, mener tidligere og nuværende medarbejdere dog, at de høje vækstrater har haft sinpris. Både medarbejdere og eksperter vurderede, at alarmvirksomhedensløsede med sine sikkerhedsprocedurer.Derudover stod flere kunder frem og fortalte, atalarmsystemerne ikke fungerede, som de skulle. Flere havde oplevet, atalarmen var forblevet tavs,mens der var blevet begået indbrud. Et andet kritikpunkt blandt de medarbejdere, Berlingske talte med, var, at der var stor udskiftning i staben, og at nye medarbejdere ikke blev lært godt nok op til at foretage sikkerhedstjek af boliger og til at montere alarmerne korrekt. En problemstilling,Rasmus Busk selv har anerkendtpå et internt personalemøde. I 2016 havde Verisure lidt over 175 medarbejdere, men ved udgangen af 2017 var staben vokset til knap 350 ansatte – altså godt og vel en fordobling, fremgår det af regnskabet. Til gengæld er lønomkostningerne i samme periode blot vokset med 40 pct, hvilket ifølge Rasmus Busk skyldes »en ændring i sammensætningen af medarbejdergrupper«. »Vi har især fået mange flere medarbejdere i kundeservice, salg og mødebooking,« siger Rasmus Busk, der glæder sig over, at man har skabt nye job over hele landet. I løbet af 2017 lykkedes det samtidig Verisure, der holder til i et større domicil i Glostrup, at runde 100.000 kunder. Verisures største konkurrent, G4s, har også offentliggjort sit årsregnskab. I 2017 omsatte virksomheden for knap 1,3 mia. kroner, mens årets resultat endte på 39,3 mio. kroner.",
        "metadata": {
            "source": "https://www.berlingske.dk/oekonomi/overskuddet-skrumper-hos-hurtigvoksende-alarmvirksomhed",
            "image_url": "https://berlingske.bmcdn.dk/media/cache/resolve/image_x_large/image/16/164150/21194545-verisure.jpg",
            "publication_time": "Mandag d. 11. juni 2018, kl. 13.45",
            "author": "Michael Alsen Lauridsen",
            "related_links": [],
            "attachments": []
        }
    }
}