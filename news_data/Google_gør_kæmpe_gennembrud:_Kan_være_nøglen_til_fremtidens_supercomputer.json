{
    "version": "1.0",
    "document": {
        "id": "https://www_berlingske_dk/virksomheder/google-goer-kaempe-gennembrud-kan-vaere-noeglen-til-fremtidens",
        "title": "Google gør kæmpe gennembrud: Kan være nøglen til fremtidens supercomputer",
        "content": "Internetgiganten Google mener at have knækket koden til at skabe verdens kraftigste computer, der kan stå klar til brug inden 2030. Hemmeligheden bag det hele er døbt Willow. Det er en chip på blot fire gange fire centimeter, altså på størrelse med en After Eight-chokolade. Willow er på fem minutter i stand til at klare en beregning, som det ville tage verdens i dag allerhurtigste supercomputer Frontier 10.000.000.000.000.000.000.000.000 år (ti septillioner) at gennemføre. Det er meget længere tid, end universet har eksisteret. Google kalder selv computerens fart »tankevækkende.« Willow er ifølge Google et »gennembrud«, som »baner vejen for en brugbar kvantecomputer i stor skala« – en maskine, der i årtier var været videnskabens våde drøm. Willow er nemlig i stand til i stort omfang at fejlkorrigere for de problemer, som superkræfterne hidtil har kæmpet med. Kvantecomputere arbejder helt anderledes end dagens computere og mobiltelefoners teknologiske indmad. En kvantecomputer udnytter kvantemekanikken ved at anvende de bittesmå partikler til atløse opgaver langt hurtigere end traditionelle computere. Derfor er det store håb, at kvantecomputere i sidste ende vil kunne fremme meget komplekse processer, herunder at skabe nye former for medicin, men der er også frygt for, at superkræfterne vil blive misbrugt til for eksempel atknække krypteringen, der anvendes til at beskytte følsomme data. Lederen af Googles Quantum AI-laboratorium, som har skabt Willow, Hartmut Neven, vil ikke fortælle, hvad Willow skal bruges til. Men han siger, at programmer, som kan udnytte chippen, ikke vil være klar før udgangen af dette årti. Der vil være tale om alt fra at kunne designe atomfusionsreaktorer til at forstå, hvordan medicin virker, og til udvikling af bedre bilbatterier. Kvantecomputere kan arbejde med kvantebit (eller »qubit«) – en superværdi, som både er nul og et på samme tid, hvor almindelige computerbits er enten-eller. Dermed kan en kvantecomputerchip udføre væsentligt flere og langt mere komplicerede beregninger, end en normal computer er i stand til. Kvantecomputeren får således en slags superkræfter, således at den på langt kortere tid kan f.eks. simulere molekyler, hvilket kan skabe hurtigere gennembrud for ny medicin, sætte fart på maskinlæring, skabe ubrydelig kryptering af data og i det hele taget løse regneopgaver på sekunder, som før tog uger, måneder og år. Jo flere kvantebit man kan få i arbejde, jo hurtigere foregår beregningen. Udfordringen er at fastholde beregningen på kvantestadiet i længere end nogle få mikrosekunder.Derfor går kapløbet ud på at skabe mere stabile maskiner. Kvantecomputere skal holdes ekstremt kolde, gerne helt ned til det absolutte nulpunkt (-273 grader  celsius), for at fungere, og et adskilt sæt af beregninger skal foretages for at korrigere for de fejl, som sker i udregningerne på grund af den manglende stabilitet. Ifølge Hartmut Neven har Google med Willow »knækket en grundlæggende udfordring i kvantefejlkorrektionen, som området har søgt efter gennem næsten 30 år«. Det er nemlig en af de største tekniske hindringer i kapløbet om at bygge anvendelige kvantecomputere. Kvanteteknologien bygger på den danske videnskabsmand og nobelpristagerNiels Bohrs tanker og beregninger. Willow er blevet til i den californiske by Santa Barbara. Ifølge Google har chippen vist, at dens kvanteberegninger foregår med langt færre fejl end tidligere udgaver. Willow-chippen er skabt med samme værktøjer, som bruges til at fremstille almindelige mikrochip. Peter Leek, der er forsker på University of Oxfords kvanteinstitut og stifter af Oxford Quantum Circuits, siger til The Guardian, at »hvad dette virkeligt gør, er at vise, at kvantecomputerteknologien bevæger sig hastigt fremad. Det virker faktisk.« Han påpeger dog, at trods Googles åbenlyse forbedringer i fejlkorrektionen, skyldes de meget hurtige resultater, at beregningerne, som Willow har gennemført i topfart, »ikke har meget med den virkelige verden at gøre«. Han er dog stadig »meget optimistisk«. Overalt i verden skyder regeringer milliarder af kroner i udvikling af kvantecomputere i håbet om at komme først. I Danmark kom regeringen i september 2023 med en national strategi for kvanteteknologi ogsatte 1,2 milliarder kroner af over de næste fire årtil at bringeDanmark i verdens superelite, og i august 2024 begyndte forskere og teknikere at lægge hjørnestenene i et kvantesikkert kommunikationsnet, Danish Quantum Communication Infrastructure, der skal gå mere end 200 kilometer mellem lokationer i København og Odense. Første strækning bliver mellem Syddansk Universitet i Odense og en hytte skjult i en skov ved Sorø. Nettet vil være sikret mod at kunne afkrypteres af kvantecomputere. Også andre aktører som Microsoft, IBM og Amazon samt Harvard University arbejder på kvantecomputere. I Storbritannien er National Quantum Computing Centre netop åbnet. De videnskabelige resultater fra Googles udvikling af Willow er blevet publiceret i det videnskabelige tidsskrift Nature. ",
        "metadata": {
            "source": "https://www.berlingske.dk/virksomheder/google-goer-kaempe-gennembrud-kan-vaere-noeglen-til-fremtidens",
            "image_url": "https://berlingske.bmcdn.dk/media/cache/resolve/image_x_large/image/186/1866705/24849554-google-kalder-chippen-willow-billedet-for-et-gen.jpg",
            "publication_time": "Tirsdag d. 10. december 2024, kl. 09.42",
            "author": "Thomas Breinstrup",
            "related_links": [],
            "attachments": []
        }
    }
}