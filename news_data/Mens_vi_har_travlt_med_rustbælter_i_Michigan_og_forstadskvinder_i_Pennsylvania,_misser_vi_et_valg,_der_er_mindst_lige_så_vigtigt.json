{
    "version": "1.0",
    "document": {
        "id": "https://www_berlingske_dk/kommentarer/mens-vi-har-travlt-med-rustbaelter-i-michigan-og-forstadskvinder-i",
        "title": "Mens vi har travlt med rustbælter i Michigan og forstadskvinder i Pennsylvania, misser vi et valg, der er mindst lige så vigtigt",
        "content": "Mens danskerne dagligt får serveret nye øjebliksbilleder af de to aldrende præsidentkandidater, suppleret med alskens vinkler om højesteretsdommere fra Louisiana, rustbælter i Michigan og forstadskvinder i Pennsylvania, spidser et andet valgdrama næsten upåagtet til. Ti gange tættere på os dyster tre purunge mænd på kun 55, 59 og 64 år - alle i mørke jakkesæt og alle fra Nordrhein-Westfalen (det vesttyske rustbælte) - åbent om først at blive konservativ partileder for derefter, måske, at efterfølge kansler Angela Merkel. Det tyske valg på en søndag i oktober 2021 kan faktisk vise sig mere skelsættende for Danmark end valget i USA på tirsdag. For den førende konservative kandidat Merz står for et markant opgør med Merkels politik. Det afgørende partimøde i CDU er just udsat for anden gang – covid-19 lyder begrundelsen, men den seneste aflysning har fremprovokeret en åben fejde i et parti, der ellers er kendt for at undgå ballade. Merz, den ældste i feltet, skønt hele ti år yngre end Trump, fører stabilt i de seneste måneders målinger og anklager nu dele af det etablerede partiapparat for bevidst at forhale og snigløbe sit kandidatur. Hans tilhængere ser allerede for sig, hvordan Merz som partiformand åbenlyst vil udfordre flere bærende søjler i kanslerens kurs. De varslede opgør om både indvandring, energiforsyning, industripolitik og europæisk budgetpolitik risikerer at udstille en række strukturelle problemer og kan spolere forestillingen om Merkel som stabilitetens anker.  Modsat det fremherskende billede lyder de konservative kritikeres analyse nemlig, at tysk konkurrenceevne lider under et fravær af reformer, at den åbne indvandringspolitik har splittet Europa, at udvandingen af pengepolitiske principper svækker den fælles valuta og at den samtidige udfasning af kul og A-kraft koster milliarder euro og truer forsyningssikkerheden. Herhjemme er danske virksomheder fortsat i høj grad underleverandører til tysk industriproduktion, dansk indvandringspolitik afhænger fortsat på godt og ondt af den tyske, og danske energiløsninger udgør en væsentlig eksportsatsning mod syd, ligesom den danske krone jo, tro det eller lad være, ikke er bundet op på Dollaren, men på Euroen. Om den konservative Merz og hans tilhængere i partiet så har fat i noget, eller er dømt ude som bagstræberiske; det kan der naturligvis menes meget om. Mens mange satser på, at fremtidens tyske flertal vil blive defineret af de Grønne, vil andre måske stille konkludere, at tysktalende kanslere af typen Merz og Kurz i virkeligheden flugter bedre med skiftende danske regeringers politik. Men ét kan ingen af dem hævde: At kun rustbæltet i Michigan er relevant. Nordrhein-Westfalen er det også. Simon Faber er cand. mag. og fhv. overborgmester",
        "metadata": {
            "source": "https://www.berlingske.dk/kommentarer/mens-vi-har-travlt-med-rustbaelter-i-michigan-og-forstadskvinder-i",
            "image_url": "https://berlingske.bmcdn.dk/media/cache/resolve/image_x_large/image/135/1350884/23565431-merkel.jpg",
            "publication_time": "Lørdag d. 31. oktober 2020, kl. 18.00",
            "author": null,
            "related_links": [],
            "attachments": []
        }
    }
}