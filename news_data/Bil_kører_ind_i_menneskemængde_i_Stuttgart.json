{
    "version": "1.0",
    "document": {
        "id": "https://www_berlingske_dk/internationalt/bil-koerer-ind-i-menneskemaengde-i-stuttgart",
        "title": "Bil kører ind i menneskemængde i Stuttgart",
        "content": "Flere personer er kommet til skade, efter at en bil er kørt ind i en gruppe mennesker i Stuttgart i Tyskland. Det oplyser det lokale brandvæsen i et opslag på det sociale medie X. Her fremgår det, at det skal være sket omkring Olgaeck i Stuttgart. Der er spærret af i området, og sårede bliver behandlet på stedet. Flere af de tilskadekomne er alvorligt sårede, lyder det videre. Hændelsen skal være sket ved et sporvognsstop ifølge nyhedsbureauet dpa, som skriver, at vidner er i gang med at blive afhørt. Avisen Stuttgarter Zeitung skriver, at mindst tre personer ifølge politiet er blevet såret. Ifølge avisen er føreren af bilen, som var en Mercedes, anholdt. Da avisen talte med en talsperson fra politiet, stod det ikke klart, om der var tale om en ulykke eller en bevidst handling. Det er forventningen, at sporvognsdriften i området vil være stoppet indtil minimum klokken 20 fredag aften. /ritzau/",
        "metadata": {
            "source": "https://www.berlingske.dk/internationalt/bil-koerer-ind-i-menneskemaengde-i-stuttgart",
            "image_url": "https://berlingske.bmcdn.dk/media/cache/resolve/image_x_large/image/191/1917910/24943693-en-bil-har-ramt-en-menneskemngde-ved-et-sporvogns.jpg",
            "publication_time": "Fredag d. 02. maj 2025, kl. 19.44",
            "author": null,
            "related_links": [],
            "attachments": []
        }
    }
}