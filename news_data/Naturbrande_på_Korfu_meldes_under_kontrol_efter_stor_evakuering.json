{
    "version": "1.0",
    "document": {
        "id": "https://www_berlingske_dk/danmark/naturbrande-paa-korfu-meldes-under-kontrol-efter-stor-evakuering",
        "title": "Naturbrande på Korfu meldes under kontrol efter stor evakuering",
        "content": "Flammer og naturbrande har ramt endnu en græsk ferieø – nemlig Korfu – efter at naturbrande i weekenden førte til evakueringer på Rhodos. På Korfu er det områderne Peritheia, Santa, Megkoula, Porta, Palia Peritheia og Sinies på øens nordlige del, som er påvirket. Her er folk blevet bedt om at lade sig evakuere til byen Kassiopi. Det skriver det britiske medie The Independent mandag morgen. Udenrigsministeriets Borgerservice bad kort efter midnat natten til mandag folk i områderne være opmærksomme og følge de lokale myndigheders anvisninger. Rejseselskabet Tui har 11 danskere på øen Korfu, og »ingen er lige nu berørt af brandene«, oplyser Tui. Spies har seks gæster på Korfu, og ingen er i nærheden af brandene, oplyser selskabet. I alt er næsten 2500 personer blevet evakueret på Korfu, melder en talsperson for brandvæsnet til nyhedsbureauet AFP. De fleste naturbrande på Korfu er senere mandag formiddag under kontrol. Det oplyser viceborgmester på Nordkorfu Theofanis Skembris til BBC og uddyber, at han regner med, at det »hele snart er ovre«. »Der var fire brande, som startede på samme tid,« siger han. »Vi er nødt til at vente på en undersøgelse, men deres (brandvæsenets, red.) første uofficielle antagelse er, at det er påsat. Brande kan ikke starte samtidig fire forskellige steder.« På øen Kos, hvor Tui har 111 gæster, er der ifølge rejseselskabet også naturbrande. Men det er i »Amaniou-området, som ligger langt væk fra hotelområdet, hvor Tui's gæster befinder sig«, melder selskabet. Meldingen kommer, efter at flammer og naturbrande søndag fik flere rejseselskaber til at aflyse afgange til Rhodos. Knap 20.000 er på Rhodos blevet bragt i sikkerhed i det, der ifølge dpa var en af de største evakueringsoperationer i Grækenland nogensinde. Brandslukningsfly og helikoptere er blevet sendt ud til områder med brande fra morgenstunden mandag. Det oplyser det græske civilforsvar ifølge dpa. Fra Tui lød det søndag, at alle planlagte flyafgange til og med tirsdag var aflyst på grund af naturbrande på Rhodos. Tui havde haft 40 danskere i de berørte områder. De var alle blevet flyttet til et andet sted på Rhodos, oplyste Tui søndag. /ritzau/ ",
        "metadata": {
            "source": "https://www.berlingske.dk/danmark/naturbrande-paa-korfu-meldes-under-kontrol-efter-stor-evakuering",
            "image_url": "https://berlingske.bmcdn.dk/media/cache/resolve/image_x_large/image/169/1698592/24484738-smoke-rises-from-a-wildfire-on.jpeg",
            "publication_time": "Mandag d. 24. juli 2023, kl. 08.56",
            "author": null,
            "related_links": [],
            "attachments": []
        }
    }
}