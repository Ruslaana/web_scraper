{
    "version": "1.0",
    "document": {
        "id": "https://www_berlingske_dk/samfund/patientforening-at-hjaelpe-til-doed-er-ikke-medmenneskeligt",
        "title": "Patientforening: At hjælpe til død er ikke medmenneskeligt",
        "content": "Det er tilfredsstillende, at Retten i Svendborg understreger, at assisteret selvmord i en sag om selvmordshjælp ikke er lovlig. Sådan lyder det fra Janus Tarp, der er formand for Ulykkespatientforeningen, efter at Retten i Svendborg har afsagt dom over to pensionerede læger. »Jeg mener, at medmenneskelighed må være at hjælpe folk til at få et så godt liv som overhovedet muligt. Jeg mener ikke, at det at hjælpe folk ind i døden er særligt medmenneskeligt.« »De bliver frataget muligheden for at få et godt liv ved at afkorte livet, som vil være konsekvensen, hvis man åbner op for aktiv dødshjælp i den form, som Frits Schjøtts og Svend Lings i dag er blevet dømt for,« siger han. Den pensionerede overlæge Svend Lings får 40 dages betinget fængsel for at have medvirket til selvmord, mens den pensionerede psykiater Frits Schøtt, der var tiltalt i mindre omfang, fik 14 dages betinget fængsel. Begge domme er dog gjort betinget med en prøvetid på ét år, af hensyn til de to lægers personlige forhold og alder. Svend Lings har tidligere erkendt, at det er ulovligt at hjælpe andre til at begå selvmord. Men han har alligevel følt, at det var det rigtige. »Jeg har efterhånden hjulpet mange, og det har jeg gjort, fordi jeg synes, at det er etisk mere korrekt at tage hensyn til det enkelte lidende menneske end til samfundets love,« har han sagt. Sagen har drejet sig om tre konkrete sager, hvor Lings har vejledt om selvmord. To af personerne er døde, mens én overlevede sit selvmordsforsøg. /ritzau/",
        "metadata": {
            "source": "https://www.berlingske.dk/samfund/patientforening-at-hjaelpe-til-doed-er-ikke-medmenneskeligt",
            "image_url": "https://berlingske.bmcdn.dk/media/cache/resolve/image_x_large/image/100/1006128/22177168-svend-lings.jpg",
            "publication_time": "Onsdag d. 26. september 2018, kl. 15.12",
            "author": null,
            "related_links": [],
            "attachments": []
        }
    }
}