{
    "version": "1.0",
    "document": {
        "id": "https://www_berlingske_dk/samfund/foraeldreformand-frygter-at-nye-skoler-bliver-friskoler-i-en-folkeskole-skal",
        "title": "Forældreformand frygter, at nye skoler bliver friskoler i en folkeskole-skal",
        "content": "En ny type skole, der har privatskolens selvbestemmelse, men er gratis som en folkeskole er måske på vej, når forældre skal vælge skole til deres børn. Det foreslår undervisningsminister Merete Riisager (LA) og minister for offentlig innovation Sophie Løhde (V). Det tiårige forsøg med den nye skoleform kommer ikke til at koste den enkelte kommune noget. Der bliver mulighed for, at mindst en skole i hver kommune kan tilrettelægge skoledagens længde og for eksempel være undtaget for at følge kravene om understøttende undervisning, lektiehjælp og faglig fordybelse. Til de to ministres planer siger landsformanden for foreningen Skole og Forældre Mette With Hagensen, at det kun lyder positivt, hvis de nye skoler kan forhindre skolelukninger. »Men at man gør det som en skoletype for at frigøre den fra folkeskolen, det ønsker vi ikke. Man vælger jo folkeskolen, fordi det netop er folkeskolen med den lovgivning, der er. På samme måde som man væger en friere privatskole udfra det værdigrundlag, som den pågældende skole nu har.« Mette With Hagensen, mener ikke, de nye forsøgsskolers mulighed for selv at bestemme skoledagens længde er spiselig for forældrene. »Vi vil gerne have mere tid til virksomhedsbesøg og til praktisk faglig undervisning og lektiehjælp til dem, der har brug for det. Og hvis man siger til skolerne, at den slags kan I bare fjerne, så efterlader vi nogle børn uden den hjælp, de har brug for. Det må ikke blive et lotteri, om du har et barn i den ene eller den anden kommune.« Ifølge undervisningsminister Merete Riisager (LA) skal de nye forsøgsskoler styrke fagligheden ved at lære af de frie grundskoler, fordi disse klarer sig bedre for færre penge. Mette With Hagensen er ikke imponeret: »På længere sigt vil der stå nogle kommuner, som er skoleejere, og sige, at det er fint, I gerne vil lave forsøg, men I må finansiere det indenfor de rammer, I har. Og så kommer det ikke til at ske.« ",
        "metadata": {
            "source": "https://www.berlingske.dk/samfund/foraeldreformand-frygter-at-nye-skoler-bliver-friskoler-i-en-folkeskole-skal",
            "image_url": "https://berlingske.bmcdn.dk/media/cache/resolve/image_x_large/image/98/983624/21965786-xbrbe-mette-_with_hagensen_2_20140910_00218cr2.jpg",
            "publication_time": "Fredag d. 31. august 2018, kl. 12.52",
            "author": "Jens Rebensdorff",
            "related_links": [],
            "attachments": []
        }
    }
}