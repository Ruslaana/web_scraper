{
    "version": "1.0",
    "document": {
        "id": "https://www_berlingske_dk/scene/cirkusrevyen-er-ond-som-aldrig-foer-jakob-steen-olsen-elsker-det",
        "title": "Cirkusrevyen er ond som aldrig før. Jakob Steen Olsen elsker det",
        "content": "Den svære toer. Det kan man på mange måder godt kalde årets revy derude på Bakken. Har teltet ikke sørget for sommerunderholdning til det danske folk lige siden 1935? Jo, jo, selvfølgelig. Men sidste år var vi alligevel vidne til en form for genopstandelse, en gennemgribende renovering af Danmarks største revy. Den havde lavet noget om. Ikke som et opgør, men som en kærlig og kyndig fornyelse af alt det, der er revyens særkender. Damen havde fået en ansigtsløftning, men var stadig til at kende. Fornemmelsen af fornyelse gjaldt ikke bare de ydre rammer. Det gjaldt sådan set også på de indre linjer: Den var kommet en lille bitte smule mere i øjenhøjde med den tid, en revy nødvendigvis må være på omdrejningshøjde med, men alt for sjældent er. Den var ganske enkelt blevet moderne. Også i det, den havde at sige. Nye tider under teltkuplen: Hele holdet siger goddag.Fold sammenLæs mereFoto: Emilia Therese. Derfor glæder man sig også over, at årets aftapning – den vanskelige opfølger tilsidste års med rette hyldede succesrevy– er lige så god. Eller i hvert fald er lige ved at være det. Den mangler de par numre, der sidste år udløste ukontrollabel latter i salen – hvilket velsagtens også skal tilskrives, at den i år må undvære stormen Bodil, altså Bodil Jørgensen, og hendes geni. Men det, der er så fortrøstningsfuldt, er, at vi med årets revy kan se, at der med sidste års revy ikke bare var tale om en enlig svale, et uforklarligt mirakel, etlucky punch, som englænderne ville sige. Den var en regulær fremtidssikring. Instruktøren Joy-Maria Fredriksen ved, hvad hun laver. Hun har styr på formlen. Årets revy har måske heller ikke helt de tekster, den havde sidste år, selvom det meste er glimrende. Det var også for meget forlangt – og der er stadig masser at grine ad, meget at glæde sig over. For den udstråler en sejrssikker selvfølgelighed; en selvtillid, der kan mærkes nede på tilskuerpladserne. Og den har et et stensikkert flow, en vidunderlig og effektueret bevidsthed om, at fart og tempo er alfa og omega. Den må alt, men den må ikke kede. Og den keder aldrig. Heller ikke, når den egentlig gør det. Musikalsk er den i særklasse med kapelmester Joakim Pedersen, der har en evne til at hidse showet op, når det er det, der skal til. Ikke mindst i de showprægede numre, som efterhånden trækker på den moderne musical i sine krav. Det er ikke for ingenting, at man har fået musicalstjernenSilas Holstmed i år. Han gør glimrende fyldest undervejs med formidabel timing og lidt flabet tilstedeværelse. Men han viser, hvor meget han kan, i det store nummer inden finalen, hvor han mere eller mindre tager livet af Daddy Vanopslagh i den helt store showstil – Jacob Morild har dyppet pennen i blåsyre med en fræk omskrivning af det liberale slogan »Du kan godt« til det selvforelskede »Jeg ku’ godt« som konklusionen på det hele. Bravo!  Liberal superstar: Silas Holst imponerer som TikTok-stjernen Alex Vanopslagh.Fold sammenLæs mereFoto: Emilia Therese. Men ellers er anegalleriet gammelkendt under teltkuplen med den driftsikre Pernille Schrøder – fuld fart frem – som andenprimadonna, nu hvor Merete Mærkedahl er rykket frem i forreste række, ikke mindst takket være sin gennemførte lighed med Danmarks plagede statsminister. Mette Frederiksen dukker naturligvis op i sit efterhånden knap så muntre køkken i en dreven Carl-Erik Sørensen-vise, der cementerer portrættet af statsministeren som hende, der er grundigt træt af det hele: »Sådan er det, sådan bli'r det. Hvorfor? Fordi jeg si'r det.« Hun er selvsagt ikke den eneste i regeringens inderkreds, der lægger vejen forbi Dyrehavsbakken. Niels Olsen er den mindst lige så hårdt plagede Troels Lund Poulsen i en hyleskæg og ondskabsfuld transmission fra Venstres landsmøde, hvor det hele er ved at falde fra hinanden: »Vi har ikke nået bunden endnu – men vi skal nok nå derop.« Og så dukker Henrik Lykkegaard, Danmarks bedste parodist, op i en imponerende, ætsende præcis afluring af miljøministerens professionelt vennesæle fremtoning. Parat med en diger rapport og masser af varm luft. Ligner han ikke mere Magnus Heunicke, end han selv gør det? Og samme teknik – vi siger noget, men mener noget andet – er effektivt på spil i Niels Ellegaards monolog som lidt for smart – for ikke at sig alt for smart – pressetalsmand for Nordic Waste: »Hvis kommunen ikke aner, hvad vi går rundt og laver, hvordan fanden skulle vi så selv vide det.« Mon skibet kan sejle i nat? Henrik Lykkegaard og Pernille Schrøder gør den gamle grandprixvinder til en hilsen til den udslidte danske flåde.Fold sammenLæs mereFoto: Emilia Therese. Niels Ellegaard, revyens tro væbner, er selvsagt ladet med lige præcis den charme, revyen på Bakken tager sig næring af – afslappet på en edderspændt måde, edderspændt på en afslappet facon. Også Niels Olsen er i topform og indtager efterhånden helt naturligt en rolle som revyens nye ankermand. Han tager alle stik hjem som en efterhånden formidabelt træfsikker Trump i en musikalsk mudderkastning med Joe Biden efter pausen – Henrik Lykkegaard som den alderstegne præsident er selvfølgelig mindst lige så vellignende. Som man fornemmer, skorter det ikke på satiren i årets revy. Den husker det hele: Novo Nordisk, kvindelig værnepligt, ejendomsvurderingerne, vrede landmænd og den danske flåde, hvor alting sejler, undtagen skibene. Den er oven i købet ikke bange for den stille alvor i en vuggevise med det foruroligende omkvæd, der handler om, at de voksne nok skal passe på verden, mens børnene sover. Men der er også alt det andet: Pjattet og planket. Ding-dong-hvad-skulle-det-være. Ballettens numre, der efterhånden bliver små lykkepiller, som inkorporerer to dygtige sangerinder, Jasmin Dahl og Rose Gehl, der i det hele taget kan peppe det musikalske op. Er det ikke? Jo, det er! Henrik Lykkegaard og Niels Olsen som »Sleepy Joe« og »Donald Dump«.Fold sammenLæs mereFoto: Emilia Therese. I den tossede afdeling må vi indskrive Kongehuset – hele familien dukker op, i minutterne før Frederik skal ud på balkonen: Forbundet, forvirret, for sjovt. Det er reverenter talt skide skægt, selvom sketchen savner en pointe. Og så havde vi nær glemt den musikalske hyldest til årets julegave – rigtigt gættet: airfryeren. Fry on the wings of Love! Fedt nok! Lykkes alt i revyen? Måske ikke. Men vi opdager det næsten ikke. Det er også noget af en bedrift. Årets revy har nemlig det hele: Showet, sjoven, satiren og stjernerne, der kan få det hele til at svæve ubesværet. Farten er høj, humøret endnu højere. Og det bedste er, som sagt, at den har lagt en kurs: Den gør den svære toer til den letteste sag i verden. Cirkusrevyen 2024. Iscenesættelse: Joy-Maria Frederiksen. Scenografi: Benjamin la Cour. Koreografi: Nellie Bethel. Kapelmester: Joakim Pedersen. Kostumer.: Rikke von Qualen. Dyrehavsbakken. Til 25. august.     ",
        "metadata": {
            "source": "https://www.berlingske.dk/scene/cirkusrevyen-er-ond-som-aldrig-foer-jakob-steen-olsen-elsker-det",
            "image_url": "https://berlingske.bmcdn.dk/media/cache/resolve/image_x_large_vertical/image/179/1796215/24706371-familiealbum-kan-de-gtte-hvem-vi-er.jpg",
            "publication_time": "Fredag d. 17. maj 2024, kl. 12.25",
            "author": "Jakob Steen Olsen",
            "related_links": [],
            "attachments": []
        }
    }
}