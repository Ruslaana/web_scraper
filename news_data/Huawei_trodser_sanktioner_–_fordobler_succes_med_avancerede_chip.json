{
    "version": "1.0",
    "document": {
        "id": "https://www_berlingske_dk/virksomheder/huawei-trodser-sanktioner-fordobler-succes-med-avancerede-chip",
        "title": "Huawei trodser sanktioner – fordobler succes med avancerede chip",
        "content": "Trods flere års stadig strammere sanktioner fra USAs side har den kinesiske mobilgigant Huawei formået at forbedre produktionen af avancerede chip til kunstig intelligens betydeligt. Hvor det for et år siden var omkring 20 procent af alle de producerede chip, som var funktionsduelige, er tallet nu oppe på næsten 40 procent, siger kilder til den britiske finansavis Financial Times. Til sammenligning mestrer verdens største chipproducent, Taiwan Semiconductor Manufacturing Company (TSMC), en succesrate på 60 procent på den amerikanske chipgigant NVIDIAs H100-chip, som anses for at være noget af det ypperste og mest ydedygtige inden for avancerede superchip. Det er ikke bloten succes for Huawei selv, som blev allerhårdest ramt af de amerikanske sanktioner, der en overgang var ved at trække tæppet væk under den dengang succesrige kinesiske koncern. Den betydelige forbedring af produktionen af de avancerede chip er også en vigtig brik iKinas ønske om at stå uafhængigtogselv producere de afgørende vigtige, elektroniske komponenter. Størstedelen af verdens chip foregår på amerikansk produktionsudstyr. USA har gennem årene øget sine sanktioner for at stække Kina og har blandt andet indført forbud mod, at Kina kan importere avancerede chip samt netop amerikansk produktionsudstyr til at fremstille dem. Huawei, der for nogle år siden varverdens største leverandør af udstyr til mobilnetog desuden verdens næststørste smartphoneproducent,blev frataget muligheden for at kunne anvende Googles software Android, der ligger på hen ved 85 procent af samtlige producerede smartphones i verden. Det gjorde med ét Huaweis telefoner uinteressante uden for selve Kina, hvor Google allerede var forbudt. I resten af verden er telefoner uden adgang til Googles tjenester ikke nogen, der bliver købt. Huawei har siden vist, atselskabet trods sanktionerne har kunnet udvikle avanceret elektronik, og Kina storsatser i øjeblikket på at få ordentligt fodfæste på markedet for kunstig intelligens. Det er kun lidt over en uge siden, atKinas præsident, Xi Jinping stod, i spidsen for et stormødemed de kinesiske teknologigiganter som Alibaba, Tencent og Huawei. Kina har netop opfordret lokale teknologiselskaber til at købe flere af Huaweis chip til kunstig intelligens og dermed droppe amerikanske NVIDIA, som også i Kina er den førende leverandør. Huawei har arbejdet sammen med den sanktionerede kinesiske producent Semiconductor Manufacturing International Corporation (SMIC) om sin seneste Ascend-chip. Chipproduktion er en både bekostelig og meget vanskelig affære. Chip kræver en enorm præcision at fremstille. Chip består af mikroplader af silicium, som det tager omkring 90 dage at gøre til en chip. Samtidig er selve produktionen så avanceret og dyr, at der går et år med at udvide, afprøve og finjustere processen, når man udvider fabrikkerne. Det er derfor ikke muligt hurtigt at udvide produktionskapaciteten. Huawei forventer i år at producere 100.000 styk af den nye Ascend 910C-chip og 300.000 styk af forgængeren, Ascend 910B-chippen. I 2024 fremstillede Huawei 200.000 Ascend 910B-chip og ingen større mængde 910C-chip. Ifølge nyhedsbureauet Bloomberg arbejder den amerikanske regering på endnu skrappere sanktioner for at forhindre Kina i at få fingrene i amerikanske chip. Amerikanske embedsmænd har holdt møder med deres japanske og hollandske modparter om at forhindre ingeniører fra japanske Tokyo Electron og den hollandske chipgigant ASML i at vedligeholde chipudstyr i Kina. Desuden overvejes det at udvide det eksisterende forbud, så en endnu større del af NVIDIAs chipproduktion bliver omfattet af det amerikanske forbud mod at sælge til Kina. USA ønsker at forhindre Kina i at kunne udvikleen egen chipindustri og dermed fremme både kunstig intelligens og militær brug af den fremadstormende teknologi. Hverken de hollandske eller japanske myndigheder ønsker at kommentere udviklingen.  ",
        "metadata": {
            "source": "https://www.berlingske.dk/virksomheder/huawei-trodser-sanktioner-fordobler-succes-med-avancerede-chip",
            "image_url": "https://berlingske.bmcdn.dk/media/cache/resolve/image_x_large_vertical/image/189/1893399/24897885-huawei-har-haft-nogle-svre-r-siden-amerikanske.jpg",
            "publication_time": "Tirsdag d. 25. februar 2025, kl. 10.32",
            "author": "Thomas Breinstrup",
            "related_links": [],
            "attachments": []
        }
    }
}