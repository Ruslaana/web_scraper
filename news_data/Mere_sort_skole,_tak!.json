{
    "version": "1.0",
    "document": {
        "id": "https://www_berlingske_dk/kommentatorer/mere-sort-skole-tak",
        "title": "Mere sort skole, tak!",
        "content": "Til trods for at vi har verdens dyreste folkeskole ligger Danmark elendigt placeret, når det kommer til helt basale færdigheder hos skolebørn. Det er simpelthen uacceptabelt! Tillad mig derfor at komme med 11 enkle, men for nogle læsere sikkert stærkt kontroversielle forslag til forbedring af vores folkeskole og gymnasier. Allerførst:1.Gør det muligt for forældre at passe deres egne små børn hjemme (i hvert fald til de er tre, men allerhelst til de er skolesøgende). Al tiden med børnene er givet godt ud for samfundet: Forældrene kan drage omsorg for deres småbørn og ikke mindst opdrage dem til gavn for lærerne i skolen og tilegnelsen af faglige kundskaber. Desuden kunne det afhjælpe den kedelige skilsmisseprocent på 40, hvis der ikke var så meget pres på småbørnsfamilierne. Kort sagt er der med den skandinaviske model lagt gift ud for familielivet. Om så Christine Antorini hoppede på tungen ifm. nye reformer, er det relevant at spørge sig selv, hvor meget børn kan koncentrere sig i skolen, hvis de sidder dybt ulykkelige over brud i familien og skal forholde sig til alle mulige pap-, bonus-, plastic-søskende og ditto forældre – samt skal ligge og pendle mellem to hjem.2.Præciser rollefordelingen: Forældre drager omsorg og opdrager, lærerne underviser!3.Hvis punkt 1 og 2 opfyldes vil jeg mene, man kan droppe alle velmenende tiltag som mobbekurser, »pigegruppe-snak«, osv., osv., som folkeskolen flyder over med i dag. Under alle omstændigheder bør de droppes. Der går alt for meget tid med det, og det kan kun gå for langsomt med at sende et meget klart signal fra skolen om, at skolen er en læreanstalt – ikke et beskyttet, socialpædagogisk værksted.4.Forbyd IT i klasselokalet: Det svækker koncentrationen, og lærerne kan fra katederet ikke styre bl.a. elevernes Facebook-besøg. Lad børnene bevæge sig hen i skolens IT-værksted, hvis de skal søge oplysninger. Der går alt for meget kostbar tid, når teknikken svigter (og det gør den ofte), PC’ere skal udskiftes ofte (en stor økonomisk udskrivning for forældrene) og skolebørn holder i dag værre på en blyant end aber.5.Send alle børn ud i frikvarteret for at brænde krudt af og trække frisk luft. Det øger koncentrationen, og det er en stor misforståelse at de skal sidde og fimse inde i et klasselokale, der i øvrigt ofte bliver udsat for hærværk, når der ikke er lærere til stede. Der burde i øvrigt blive luftet ud i klasselokalet, hvilket passende kunne ske i frikvarteret (ligesom der blev tidligere), og så kunne vi andre måske blive fri for konstant at skulle høre om hærværk og det dårlige indeklima i skolerne. 6.Genindfør udenadslære: det er en stor misforståelse, at børn ikke skal lære at kunne huske. Det er ren teknik og burde være en helt elementær færdighed. 7.Giv skolebørn mulighed for at lave lektier på en lektiecafe, hvis de har behov (og hvis hjemmet ikke kan hjælpe), men lad for Guds skyld være med at tage samtlige børn og deres fritid som gidsler.8.Drop SU – cafe-penge – til hjemmeboende børn: Det er med til at finansiere større skolebørn og gymnasieelevers fester i weekenderne. Danmark har en kedelig verdensrekord i druk, og det burde bekymre alle danske forældre meget mere end det tilsyneladende gør. Hvis unge skal bruge penge, burde de tjene dem selv via et lille fritidsjob eller hjælpe til derhjemme i håb om lidt lommepenge.9.Folkeskolelærere burde blive uddannet på et universitet: Det faglige fundament fra et seminarium er i mange tilfælde alt for ringe. Elever er hurtige til at opfatte, når en lærer fagligt er for dårligt klædt på, og så kommer der nemt ballade og uro i klassen.10.Sæt evt. tidligere militærfolk, der har suppleret med en læreruddannelse/fag på et universitet, til at undervise på ghettoskoler: Her kommer man ikke langt med »ansvar for egen læring«-pædagogikken - og her skal der virkelig løftes en stor opgave.11.Gymnasierne burde udelukkende slå på det faglige, når de skal sælge sig selv, og ikke på antallet af fester, fredagsbar osv. Igen: Gymnasier skal ligesom folkeskolen sende et meget klart signal om, at de er læreanstalter – ikke festlokaler. Ovenstående lyder muligvissom et surt opstød – det må så være: Jeg taler på vegne af mange, der er ved at væremegetutålmodige over at skulle være med til at finansiere en folkeskole, der har svært ved at få de dårligst stillede elever til at bryde den negative, sociale arv samt udnytte potentialet hos alle andre elever. Derfor, ikke mere af det samme: Der skal simpelthen nytænkes i endnu højere grad for at komme ud af dødvandet. Nu!",
        "metadata": {
            "source": "https://www.berlingske.dk/kommentatorer/mere-sort-skole-tak",
            "image_url": "https://berlingske.bmcdn.dk/media/cache/resolve/image_x_large/image/31/317797/7028612-11debstrejke-paa-kildevaeldjpg.jpeg",
            "publication_time": "Tirsdag d. 10. december 2013, kl. 22.30",
            "author": null,
            "related_links": [],
            "attachments": []
        }
    }
}