{
    "version": "1.0",
    "document": {
        "id": "https://www_berlingske_dk/filmanmeldelser/piletraeer-uden-nostalgi",
        "title": "Piletræer uden nostalgi",
        "content": "De fleste er vilde med den serie, der blev sendt i »Fjernsyn for dig«. Eller måske snarere med mindet om den, for den holder ikke særlig godt. Historien er skrevet i 1908 af Kenneth Grahame, og historien om spradebassen Hr. Tudse, Rotte (rolig), Grævling (klog) og den nervøse Muldvarp har sine arketyper på plads. Hagen ved at se den i dag er bare, at man på trods af den charmerende dukkeanimation skuffes over det langsomme tempo og den grålige overførsel til dvd-mediet og så er de ting, der skulle brødføde vores nostalgi fjernet. Som for eksempel de originale stemmer, hvor man især husker Anne Marie Helgers tudse og Jesper Christensens fortællerstemme som sprudlende. Hvis man insisterer, er 42 afsnit til godt tre kroner stykket såmænd billigt nok, men hvis billigt er kedeligt, bliver billigt hurtigt dyrt.",
        "metadata": {
            "source": "https://www.berlingske.dk/filmanmeldelser/piletraeer-uden-nostalgi",
            "image_url": "https://berlingske.bmcdn.dk/media/cache/resolve/image_x_large/image/73/730131/4143015-vinden-i-piletrerne.jpg",
            "publication_time": "Torsdag d. 09. juni 2011, kl. 22.30",
            "author": null,
            "related_links": [],
            "attachments": []
        }
    }
}