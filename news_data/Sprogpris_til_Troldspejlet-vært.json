{
    "version": "1.0",
    "document": {
        "id": "https://www_berlingske_dk/kultur/sprogpris-til-troldspejlet-vaert",
        "title": "Sprogpris til Troldspejlet-vært",
        "content": "Jakob Stegelmann har i 23 år været vært på børne- og ungdomsprogrammet »Troldspejlet«, og det har han gjort med så stort et sprogligt overskud, at han nu modtager DRs Sprogpris 2012 og en check på 10.000 kroner. DRs sprogredaktør, Martin Kristiansen, kalder i en pressemeddelelse Jakob Stegelmanns sprog for »velforberedt, klart og direkte«. - Stegelmann respekterer sin målgruppe, og han taler aldrig ned til den. Tværtimod er han hverken indholdsmæssigt eller sprogligt bange for at udfordre seerne, og han slipper af sted med det, fordi han udstråler stor troværdighed og en ægte interesse for de emner, »Troldspejlet« beskæftiger sig med, lyder det. Jakob Stegelmann har siden 1989 været redaktør og vært på »Troldspejlet«. Tidligere modtagere af DRs Sprogpris tæller blandt andre »So Ein Ding«-vært Nikolaj Sonne, P4 Københavns trafikvært, Jette Beckmann og Adrian Lloyd Hughes fra »Smagsdommerne« på DR2. BNB",
        "metadata": {
            "source": "https://www.berlingske.dk/kultur/sprogpris-til-troldspejlet-vaert",
            "image_url": "https://berlingske.bmcdn.dk/media/cache/resolve/image_x_large/image/60/600223/5721471-sprogpris.jpg",
            "publication_time": "Onsdag d. 17. oktober 2012, kl. 16.44",
            "author": null,
            "related_links": [],
            "attachments": []
        }
    }
}