{
    "version": "1.0",
    "document": {
        "id": "https://www_berlingske_dk/virksomheder/bestseller-milliardaer-koeber-stort-op-i-svenske-haarde-hvidevarer",
        "title": "Bestseller-milliardær køber stort op i svenske hårde hvidevarer",
        "content": "WhiteAway Group, der er ejet af Bestseller-milliardæren Anders Holch Povlsen, fik i går fingrene i Tretti AB, som er en af de førende onlineforhandlere af hvidevarer i Sverige. Tretti blev etableret i 2004, børsnoteret i 2005 og købt af Qliro Group i 2011, der blandt andet ejer Nelly.com, lekmer.com og CDON group. Tretti AB består af hjemmesiderne tretti.se, tretti.dk, tretti.no og tretti.fi, som sælger hårde hvidevarer, mindre husholdningsapparater samt ting til hus og have. At købe Tretti AB var derfor oplagt, da muligheden bød sig, fortæller CEO i WhiteAway Group, Johannes Gadsbøll.  »Det skal ikke være nogen hemmelighed, at tretti.se har været en torn i øjet for vores mulighed for at vinde markedsandele på det svenske marked med whiteaway.se, så vi ser virkelig mange muligheder for at booste vores svenske del af forretningen med handlen,« siger han i en pressemeddelelse. Med købet lægger WhiteAway til i en forvejen velvoksen pulje af hvidevarerforhandlere, der blandt andet tæller WhiteAway.com, WhiteAway.se, WhiteAway.no samt Skousen franchisekæden, der foreløbig opererer i Danmark og Norge. Tretti blev etableret i 2004, børsnoteret i 2005 og købt af Qliro Group i 2011. Qliro Group ejer blandt andet Nelly.com, lekmer.com og CDON group.  Købet skal først godkendes af de svenske konkurrencemyndigheder, det forventes at ske i løbet af 3. kvartal, 2016, oplyser WhiteAway.",
        "metadata": {
            "source": "https://www.berlingske.dk/virksomheder/bestseller-milliardaer-koeber-stort-op-i-svenske-haarde-hvidevarer",
            "image_url": "https://berlingske.bmcdn.dk/media/cache/resolve/image_x_large/image/18/183574/13688108-anders.jpg",
            "publication_time": "Torsdag d. 16. juni 2016, kl. 09.23",
            "author": "Jakob Chor",
            "related_links": [],
            "attachments": []
        }
    }
}