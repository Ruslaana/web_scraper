{
    "version": "1.0",
    "document": {
        "id": "https://www_berlingske_dk/samfund/private-aeldreplejefirmaer-bukker-under-paa-stribe",
        "title": "Private ældreplejefirmaer bukker under på stribe",
        "content": "Private firmaer underbyder konstant hinanden for at få kommunale opgaver med hjemmehjælp, madservice og ældrepleje - og det betyder, at flere går konkurs. De seneste år har 40 kommuner oplevet, at private leverandører på ældreområdet er gået konkurs, viser en rundspørge, som DR Nyheder har foretaget. Og det går ud over de ældre, når maden lige pludselig ikke bliver leveret, eller hjemmehjælpen ikke møder op. Fra 2013 har de private firmaer kunnet konkurrere på pris, og ikke bare kvalitet, når de har budt ind på opgaver fra kommunerne. Og det er årsdagen til de mange konkurser, vurderer Ulf Hjelmar, der er forskningsleder hos Det Nationale Institut for Kommuners og Regioners Analyse og Forskning. »Firmaerne underbyder hinanden og lander på en for lav pris, som de ikke kan levere på. Og det kan få dem til at gå konkurs,« siger han til DR.  Konkurserne er ikke bare skidt for firmaerne og de ansatte - det skaber også stor utryghed blandt de ældre, lyder det fra Ældre Sagen, der over for DR påpeger, at det er uholdbart, når de ældre igen og igen skal forholde sig til nye firmaer og dermed også nye mennesker, der kommer hjem til dem. Samtidig koster det i sidste ende også kommunerne, når de hyrer firmaer, der går konkurs. Her er det nemlig en kommunal opgave at skride ind med et beredskab, indtil et nyt firma kan overtage opgaven. Private firmaer står ifølge Danmarks Statistik for 38 procent af ældreplejen i landets kommuner. ",
        "metadata": {
            "source": "https://www.berlingske.dk/samfund/private-aeldreplejefirmaer-bukker-under-paa-stribe",
            "image_url": "https://berlingske.bmcdn.dk/media/cache/resolve/image_x_large/image/15/156584/9602587-ldrepleje.jpg",
            "publication_time": "Onsdag d. 08. juli 2015, kl. 08.44",
            "author": null,
            "related_links": [],
            "attachments": []
        }
    }
}