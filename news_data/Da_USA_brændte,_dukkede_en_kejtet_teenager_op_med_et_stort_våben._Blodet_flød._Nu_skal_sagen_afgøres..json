{
    "version": "1.0",
    "document": {
        "id": "https://www_berlingske_dk/usa/da-usa-braendte-dukkede-en-kejtet-teenager-op-med-et-stort-vaaben-blodet-floed",
        "title": "Da USA brændte, dukkede en kejtet teenager op med et stort våben. Blodet flød. Nu skal sagen afgøres.",
        "content": "Den store knægt græd og snøftede, så hele hans krop rystede. Han har skudt og dræbt to mennesker, men dér i vidneskranken lignede han en stakkel. Eller også lignede han en led kyniker, der udmærket vidste, at sådan en tudetur nok ville gavne hans sag. Det kommer an på, hvilken amerikaner man spørger. Den store knægt – Kyle Rittenhouse – er personificeringen af et splittet USA.  Kyle Rittenhouse cries while testifyingpic.twitter.com/ZyIn1pt6Za En del af amerikanerne ser en teenagemorder, der pumpet op på højrefløjsretorik gik på drabstogt i en antiracistisk Black Lives Matter-demonstration. En anden del af landet ser en folkehelt og et mandfolk, der beskyttede sig selv og nationen mod voldelige uromagere, som var ved at brænde USA ned i sommeren 2020. Nu venter Kyle Rittenhouse – og hele landet – på, at der lige straks falder dom i en af årets mest sprængfarlige retssager. Og Rittenhouses modstandere frygter, at sagen mod teenageren med det store gevær er ved at falde helt fra hinanden. Kyle Rittenhouse var sådan en dreng, som de hårde fyre mobbede, har blandt andet medierneVice ogChicago Tribunefortalt: Lidt for kejtet, lidt for rundkindet, lidt for vild med Donald Trump. Kyle Rittenhouse iført stort våben og plasticsandaler i de amerikanske farver.Fold sammenLæs mereFoto: Foto offentliggjort af politiet. Han hadede skolen. Og når han kom hjem til sin mor og to små søskende i lejligheden i Antioch i Illinois drømte han om en stor fremtid, hvor ingen lo af ham: Han ville være betjent i det politi,han forgudede. Han kunne ikke vente. Så 25. august 2020 tog den 17-årige drengpå mission. Han befandt sig i Kenosha, hvor hans far boede. Her havde politiet to dage tidligere skudt og lammet den sorte Jacob Blake underen kaotisk anholdelse, hvor Blake havde en kniv. Det var tre måneder, siden George Floyd var blevet dræbt. Black Lives Matter-sommeren havde allerede været lang og hed, og nu kogte Kenosha. Langt de fleste Black Lives Matter-protester var fredelige. Men det var de lange augustnætter i Kenosha overhovedet ikke. Arkivfoto: Brandon Bell/AFP/Ritzau ScanpixFold sammenLæs mere Om dagen samledes tusindvis af demonstranter på byens hovedgade, og om aftenen brændte gader og huse. Nationalgarden blev tilkaldt. Lokale, højreorienteredemilitser opfordrede»bevæbnede borgere til at beskytte vores liv og ejendom«, og mange kom som kaldet. Også Kyle Rittenhouse. På sin vej til Kenoshas centrum kørte han forbi en ven i byen for at låne hans halvautomatiske Smith & Wesson M&P15-riffel – et gevær, politiet ofte bruger. Sagens afgørende spørgsmål er, om det, teenageren foretog sig med våbnet – dræbte to hvide Black Lives Matter-demonstranter og sårede en tredje – var mord, der skal sende ham i fængsel resten af livet, eller om det var selvforsvar. Under de første retsdage gabte Kyle Rittenhouse flere gange. Det provokerede folk.Fold sammenLæs mereFoto: Mark Hertzberg/Reuters/Ritzau Scanpix. Onsdag satte Rittenhouse – nu 18 år gammel – sig i vidneskranken for at lade sig udspørge om den skæbnesvangre aften. Han hulkede og græd, da hans forsvarer bad ham forklare, hvorfor han havde skudt. Men da Kyle Rittenhouse begyndte at tale klart, formåede han at efterlade et indtryk af, at han var oprigtig bange for selv at blive dræbt, hver eneste af de otte gange han affyrede sin riffel den aften i Kenosha. »Jeg ville ikke dræbe nogen. Jeg blev angrebet,« sagde den grådkvalte Rittenhouse. Han var »mesterligt forberedt«, vurderede advokat og husjurist hos tv-kanalen NBC News, Danny Cevallos. Under retssagen er der blevet afspillet videoer og afgivet vidneforklaringer, som ifølge juridiske eksperter styrker Rittenhouses påstand om selvforsvar. En dronevideo, filmet kort før midnat den tirsdag aften, viser første gang, han dræbte. Billederne viser, at en mand – 36-årige Joseph Rosenbaum – jagtede Rittenhouse hen over en parkeringsplads. Man kan se, at Rosenbaum rakte ud efter Rittenhouse og var lige ved at få fat om hans våben, da teenageren affyrede fire skud. Rosenbaum faldt til jorden og døde. ADVARSEL: Video fra det øjeblik, hvor Kyle Rittenhouse dræber første gang.  And here’s the next portion of that showing the moment Rittenhouse shot and killed Joseph Rosenbaum#RittenhouseTrialpic.twitter.com/WnlnMQ88BW Det er uvist, hvad der præcist var gået forud for episoden. Flere vidner har i retssalen forklaret, at den psykisk syge og ubevæbnede Rosenbaum i løbet af aftenen havde truet Rittenhouse på livet og havde opfordret andre personer til at skyde teenageren. »Jeg skærer dit fucking hjerte ud,« hævder Kyle Rittenhouse, at Rosenbaum sagde til ham i løbet af aftenen. De næste videobilleder viser, hvordan Kyle Rittenhouse løb gennem hovedgaden i Kenosha med en menneskemængde i hælene. »Fang ham,« råbte én af forfølgerne. »Han har lige skudt en mand,«råbte en anden. Og så snublede Kyle Rittenhouse. Forfølgerne forsøgte at overmande ham. Han fik sparket kasketten af. Den 26-årige Anthony Huber for frem mod Rittenhouse og slog ham med et skateboard, inden teenageren fik fat om aftrækkeren og skød og dræbte ham. Endnu en person nærmede sig Rittenhouse – denne med en pistol i hånden. Rittenhouse trykkede på aftrækkeren og skød mandens biceps af. ADVARSEL: Video fra det øjeblik, hvor Rittenhouse bliver forfulgt ned ad hovedgaden i Kenosha, og hvor han dræber Anthony Huber.  Herefter turde ingen nærme sig. De sidste videoer af Rittenhouse den aften viser, hvordan han forlod kaosset gående ned ad hovedgaden med armene over hovedet, inden han kørte hjem til Artioch. Dagen efter kørte hans mor ham på politistationen. Anklageren har i retssalen forsøgt at overbevise juryen om, at Rittenhouse kørte til Kenosha for at udøve selvtægt – at alene det faktum, at Rittenhouse befandt sig i en fremmed by med et stort gevær, når han bare kunne være blevet hjemme, fortæller det meste af historien. Men dommerne har fra begyndelsen slået fast, at sagen udelukkende handler om, hvorvidt Rittenhouse i de splitsekunder, han trykkede på aftrækkeren, begik overlagt manddrab eller udøvede selvforsvar. I takt med at sagen er skredet frem, er anklagerens sag begyndt at smuldre, vurderer flere juridiske eksperter. »Det lader til, at Rittenhouse har en stærk sag,« sagde CNNs juridiske analytiker Jeffrey Toobintidligere på ugen. »De gode nyheder for Rittenhouse er, at han ikke er på anklagebænken for at være en idiot. Han er anklaget for mord, og det er en sværere sag at løfte.« Dommeren – Bruce Schroeder – har sagt, at sagen ikke må komme til at handle om politik, og at alle amerikanere må acceptere dommen, når den falder. Men det er for sent. For sagen er for længst sovset ind i politik, og det er Bruce Schroeder også selv.  Den erfarne dommer har forbudt anklageren at kalde de to dræbte for »ofre«, og han har råbt vredt af anklageren, når anklageren har insinueret, at Rittenhouse har opdigtet sin selvforsvarshistorie. Venstrefløjsmedier og kommentatorerhar beskyldtdommeren for at være højreorienteret,racistog alt for flink ved Rittenhouse – og beskyldningerne er kun taget til i styrke, efter at dommerens telefon ringede og afspillede sangen »God Bless the U.S.A.«, som plejer at blive spillet før Donald Trumps vælgermøder.  Coming back from lunch, Kyle Rittenhouse's defense team argues that the prosecution is purposely aiming for a mistrial.Meanwhile, the judge's phone rings. The ringtone is Lee Greenwood's patriotic anthem \"God Bless the U.S.A\"pic.twitter.com/xGY3dJd4e4 Der ventes at falde dom i sagen mandag eller tirsdag. Men i et splittet USA har de fleste for længst dømtellerfrikendt Rittenhouse. Bare 12 minutter efterat Kyle Rittenhouse havde affyret sit sidste skud, begyndte landets to fløje at forme hver deres sandhed om ham på de sociale medier. Venstrefløjenantogham straks som radikaliseret højreekstremist, selvom en grundig gennemgang af hans sociale medier efterfølgendehar vist, at det næppe var tilfældet. Når Kyle Rittenhouse nu bryder sammen i retten, beskylder de ham for at græde krokodilletårer.  What tears????? I didn’t see one. Man knock it off! That boy ate some lemon heads before walking into court.https://t.co/LKwYssIUmD Højrefløjen så ham som en af de ansvarlige patrioter, der var nødt til at opretholde lov og orden, efter at politiet og politikerne havde givet gaderne til Black Lives Matter-bevægelsen. Bliver han dømt, vil de se ham som deres martyr. Juraen skal nu afgøre sagen, men den er på sin vis allerede sat ud af spillet. For I USA handler det ikke længere om, hvad der er rigtigt, men om, hvem der har ret. Knægten med det store våben er lige straks skyldig eller uskyldig, men han vil altid være både skurk og helt. Rettelse: Tidligere fremgik det, at Kyle Rittenhouse tog til Kenosha 25. august. Det er ikke korrekt. Han havde overnattet hos sin far og var kommet dagen inden.",
        "metadata": {
            "source": "https://www.berlingske.dk/usa/da-usa-braendte-dukkede-en-kejtet-teenager-op-med-et-stort-vaaben-blodet-floed",
            "image_url": null,
            "publication_time": "Lørdag d. 13. november 2021, kl. 18.40",
            "author": "Mikkel Danielsen",
            "related_links": [],
            "attachments": []
        }
    }
}