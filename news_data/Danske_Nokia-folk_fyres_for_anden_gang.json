{
    "version": "1.0",
    "document": {
        "id": "https://www_berlingske_dk/virksomheder/danske-nokia-folk-fyres-for-anden-gang",
        "title": "Danske Nokia-folk fyres for anden gang",
        "content": "110 ansatte i Nokias danske udviklingsafdeling bliver nu fyret for anden gang på to år. Det skyldes, at den japanske elektronikproducent Renesas Mobile lukker den afdeling i København, som Renesas i december 2010 købte for 1,2 milliarder kroner af den finske mobilgigant, der lukkede sit danske udviklingscenter efter en total omlægning af sin mobilstrategi. Renesas sikrede sig dengang med købet af Nokia Danmarks udviklingsafdeling for trådløse og mobile modemer 110 danske udviklere til sin egen produktion af 4G-/LTE-mobilmodemer, som gør det muligt at koble udstyr på de nye supermobilnet, der har datahastigheder fem-ti gange højere end på dagens 3G-mobilnet. Nordisk produktion indstilles Ifølge Ingeniøren lukker Renesas Mobile sine 4G-/LTE-aktiviteter. 1.100 medarbejdere bliver afskediget i det finske datterselskab, som den danske afdeling hører under. De 110 danske udviklere holder til i de tidligere Nokia-bygninger i Københavns Sydhavn. Nokia ændrede i februar 2011 fuldstændigt sin strategi og skrottede al sin egen software for at lægge sin skæbne i hænderne på Microsoft og det nye Windows Phone-mobilstyresystem. Omlægningen kostede det danske udviklingscenter med 1.200 højtuddannede ingeniører livet. Disse har siden med vekslende held forsøgt at få nye jobs. Lukningen af Nokias center var et hårdt slag mod den mobilindustri, som Danmark - og Norden - tidligere var førende med i Norden. Også i Skåne i Sydsverige skærer de gamle mobilgiganter ned på mandskabet, senest hos Sony - det tidligere Sony Ericsson -, der har udviklingscenter i Lund ved Malmö men nu er 100 procents ejet af den japanske elektronikgigant Sony. Aalborg på vej tilbage Der er spirer til et i første omgang mindre comeback til Danmark i mobiludviklingstoppen i Aalborg, hvor universitetet og erhvervsmiljøet omkring det gør fremskridt i mobilforskningen og -udviklingen. »Aalborg er på vej tilbage i eliten på teleområdet. De løber med priserne, og der sker simpelt hen så meget på teleområdet i Aalborg. Så fordums storhed er måske ved at spire op igen,« sagde Jakob Willer, direktør i brancheorganisationen Teleindustrien, til Berlingske for tre måneder siden, da Aalborg ryddede det danske teleprisbord.",
        "metadata": {
            "source": "https://www.berlingske.dk/virksomheder/danske-nokia-folk-fyres-for-anden-gang",
            "image_url": "https://berlingske.bmcdn.dk/media/cache/resolve/image_x_large/image/20/206705/6566171-pix-nokia.jpg",
            "publication_time": "Fredag d. 28. juni 2013, kl. 08.25",
            "author": "Thomas Breinstrup",
            "related_links": [],
            "attachments": []
        }
    }
}