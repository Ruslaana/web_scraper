{
    "version": "1.0",
    "document": {
        "id": "https://www_berlingske_dk/musikanmeldelser/milepael-fra-elton-john",
        "title": "Milepæl fra Elton John",
        "content": "Der skal noget stærkere til at vække Elton John fra den kunstneriske tornerosesøvn, der ved årsskiftet gik ind i fjerde årti. Og det er ikke afholdenhed. Det er derimod et samarbejde med veteranlegenden Leon Russell. En amerikansk herre på 68 år, der kan spille på alt, helst på tangenter. Russell er en musikernes musiker, og har som sådan delt studie og scener med alt og alle fra B.B. King til Bob Dylan til Rolling Stones. Og altså nu en fuld plade med sin engelske kollega. Det er der kommet en fuldstændig fremragende, underspillet melankolsk skive ud af. Hold da op, de herrer, deres klaverer, sparsomme arrangementer med tilbagelænet tyngde og gæsteoptrædende fra Neil Young og Brian Wilson. Det er blues, det er ballade, rhythm & Blues, sågar gospel er repræsenteret på spillelisten. Det er lyden af levet liv med døden ventende lige rundt om hjørnet - fantastisk stemningfuldt sat i scene af produceren T Bone Burnett. Og med distance det bedste fra Elton John siden han var relevant i midthalvfjerdserne. Hør Elton John fortælle om sit samarbejde med Leon Russell",
        "metadata": {
            "source": "https://www.berlingske.dk/musikanmeldelser/milepael-fra-elton-john",
            "image_url": "https://berlingske.bmcdn.dk/media/cache/resolve/image_x_large/image/15/151367/3222605-milepl-fra-elton-john.jpg",
            "publication_time": "Tirsdag d. 26. oktober 2010, kl. 22.00",
            "author": "Thomas Søie Hansen",
            "related_links": [],
            "attachments": []
        }
    }
}