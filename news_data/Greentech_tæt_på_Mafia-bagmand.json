{
    "version": "1.0",
    "document": {
        "id": "https://www_berlingske_dk/virksomheder/greentech-taet-paa-mafia-bagmand",
        "title": "Greentech tæt på Mafia-bagmand",
        "content": "Berlingske Business kan i dag fortælle, at det børsnoterede danske vindmølleselskab Greentech, der lige nu er centrum i en magtkamp mellem to stridende italienske investorer, har haft tætte forbindelser til den absolutte hovedmand i mafiaskandalen. Vito Nicastri er i disse dage centrum i en kæmpe italiensk mafiaskandale, der nu trækker tråde til et dansk selskab.  Læs også:Greentech-investor vil skabe energikæmpe  De italienske myndigheder har for nylig beslaglagt 1,5 milliard euro, der inkluderer omkring 40 firmaer, store stykker jord, fabrikker, bankkonti, aktier, biler og både. Pengene er konfiskeret hos Vito Nicastri, der har fået tilnavnet »Lord of the Winds« på grund af de mange vindmølleprojekter, som han har været involveret i - især på Sicilien. Han stod bag vindmølleparken Minerva Messina på Sicilien sammen med Greentech og var i en periode medejer sammen med det danske selskab. Samtidig har han også fungeret som underleverandør til vindmølleparken, hvilket Greentech aldrig offentligt har oplyst om. Cosa Nostra Vito Nicastri har siddet varetægtsfængslet siden sidste år, mens politiet har oprullet hans forbindelser og pengestrømme. De italienske myndigheder er overbevist om, at Nicastri har arbejdet tæt sammen med Matteo Messina Denaro, der er kendt og berygtet som det nuværende overhoved for den sicilianske mafia Cosa Nostra. Cosa Nostra har de seneste år slået sig på vedvarende energi, hvor der er million­store tilskud at hente fra både EU og den italienske stat. De kæmpestore energiprojekter inden for sol-, vind- eller andre former for vedvarende energi bliver brugt til hvidvaskning af penge i helt stor stil, lyder anklagen. Læs også:Italienere starter ny magtkamp om Greentech  »Mafiaen bruger vedvarende energi til at vaske sorte penge hvide,« siger den sicilianske journalist Lirio Abbate til nyhedsbureauet AFP. »Cosa Nostra har de sidste par år haft held til at infiltrere vindenergibranchen på grund af dårlige regler og dårligt bureaukrati,« supplerer den italienske politiker Giuseppe Lumia over for AFP. Partner og idémand Selv om Greentech ikke offentligt har fortalt om Vito Nicastri, er bestyrelsesformand Kaj Andreasen hurtig til at bekræfte, at vindselskabet har lavet forretninger med mafiabagmanden. »Vito Nicastri var partner og idémand bag projektet Minerva Messina. Han havde 15 procent af projektet, og samtidig har han været underentreprenør på nogle jord- og ledningsarbejder. Så vi kender ham. Det må vi sige,« siger Kaj Andreasen, der overtog formandsposten i Greentech tidligere på året. 16. november sidste år meddelte Greentech fondsbørsen, at italiensk politi havde indledt efterforskning af en af »underleverandørerne« til projektet Minerva Messina. Dog uden at nævne Vito Nicastri ved navn. Læs også:Greentech fastholder forventninger  26. maj i år meddelte Greentech fondsbørsen, at man havde købt de sidste 15 procent af selskabet og således nu ejer 100 procent af projektet. Endnu engang behændigt uden at nævne navnet på Vito Nicastri. Købte ham ud »Engang sidste år kom det frem, at han var under mistanke af italiensk politi. På den baggrund afbrød vi forbindelsen til ham på den kontante måde, at vi købte hans 15 procent ud. Vi må leve med, at han har været medejer. Vi kan dog glæde os over, at vi har købt ham ud,« siger Kaj Andreasen, der er ked af sagen: »Det er aldrig rart at opdage sådan noget. Vi har gået baglæns og kigget på, om der har været noget usædvanligt i hele forløbet. Men vi har ikke kunnet konstatere noget usædvanligt i den måde, han har ageret på eller den måde, andre har ageret i processen med vindmølleparken.« Læs også:Greentech styrtdykker på politisk risiko i Italien  Greentech er også involveret i to projekter på Sardinien. Kaj Andreasen er dog sikker på, at samarbejdet med mafiaforretningsmanden Vito Nicastri er et enkeltstående tilfælde.",
        "metadata": {
            "source": "https://www.berlingske.dk/virksomheder/greentech-taet-paa-mafia-bagmand",
            "image_url": "https://berlingske.bmcdn.dk/media/cache/resolve/image_x_large/image/27/272784/3067902-italy-mafia-energy-environment.jpg",
            "publication_time": "Fredag d. 17. september 2010, kl. 05.01",
            "author": "Simon Bendtsen",
            "related_links": [],
            "attachments": []
        }
    }
}