{
    "version": "1.0",
    "document": {
        "id": "https://www_berlingske_dk/internationalt/paa-under-to-maaneder-har-en-kvart-million-almindelig-israelere",
        "title": "På under to måneder har en kvart million almindelig israelere søgt om tilladelse til at gå med maskinpistol på gaden: »De deler våben ud som slik«",
        "content": "Familiefædre går på legepladsen med rifler over skulderen. På stranden poserer unge mænd i bar overkrop og ladt maskinpistoler. Det israelske samfund har altid været gennemmilitariseret. Men indtil for nylig var de våbenbærende mænd og kvinder i gadebilledet som regel værnepligtige, soldater eller politifolk. Ikke længere. Nu er målet, at så mange som muligt helt almindelige civile israelere skal bære våben i hverdagen for at beskytte sig selv og landet mod potentielle farer fra »palæstinensiske terrorister«. Opfordringen kommer fra premierminister Benjamin Netanyahus regering, der har markant sænket kravene for at få en våbentilladelse og tilmed delt våben gratis ud. »Våben redder liv« lyder budskabet fra regeringen – og efterspørgslen har været over al forventning. Siden Hamas’ brutale terrorangreb i det sydlige Israel har over 260.000 ansøgt om våbentilladelse, fremgår det af en meddelelsefra Ministeriet for National Sikkerhed. Og udviklingen stopper ikke her. Det dybe nationale chok over, at militæret ikke var til stede for at beskytte de israelske kibbutzer og byer tæt på Gazas grænse mod Hamas’ terror har fået mange til at opfatte det som helt nødvendigt, at civile lærer at beskytte sig selv. Israels minister for national sikkerhed Itamar Ben-Gvir har allerede iværksat flere happenings, hvor han gratis deler maskinpistoler ud til civile.Fold sammenLæs mereFoto: Menahem Kahana/AFP/Ritzau Scanpix. I spidsen for initiativet står den ultranationalistiske minister for national sikkerhed. Itamar Ben-Gvir, der siden han tiltrådte premierminister Benjamin Netanyahus regering, har presset på for at få flere våben ud i gadebilledet. Hans ministerium har slækket på kravene for at få tilladelse og arbejdet på at etablere flere civile »standby teams«, som kan beskytte lokalsamfund mod angreb fra palæstinensere. »En pistol kan redde en familie, et kampgevær kan redde en bygning. Et våben kan beskytte dig, din familie, din gade og dit land,« sagde han tilbage i oktober,ifølge The Washington Post. De nye lempelige våbenlove har betydet, at ministeriet har modtaget over en kvart million nye ansøgninger på under to måneder. Til sammenligning modtog ministeriet i løbet af hele sidste år 42.000 ansøgninger. Men initiativet har ikke været uden kritik. I sidste uge måtte lederen af ministeriets våbenafdeling sige op, efter den venstreorienteredeisraelske avis Haaretz kunne afsløre, at Ben-Gvir havde fået frivillige uden juridisk autoritet eller uddannelse til at godkende anmodningerne om våbenlicenser. »De deler våben ud som slik,« lyder kritikken. Før krigen skulle personer, der ønskede våbentilladelse, bo eller arbejde tæt på områder, som var erklæret højrisikozoner. De skulle gennemgå et personligt interview, gennemføre et sundhedstjek med en læge og gennemgå våbentræning. Nu kan borgere fra langt flere byer få lov at anskaffe våben, og de skal blot gennemgå et telefoninterview med en frivillig, der har været på et dagskursus. Tidligere blev omkring 100 ansøgninger godkendt om dagen. Nu er tallet 3.000. Israelske civile med maskinpistoler deltager i en simulationstræning, hvor de skal lære at beskytte en landsby mod »et angreb«.Fold sammenLæs mereFoto: Menahem Kahana/AFP/Ritzau Scanpix. Udsigten til flere våben i gadebilledet gør imidlertid mange nervøse, ikke mindst fordi personen med ansvar for at uddele tilladelser, er en minister, der tidligere har foreslået at etablere en nationalgarde under sin egen kontrol, somIsraels egen forsvarsminister har kaldt en privat milits. Kritikken tog yderligere til for knap to uger siden, da en soldat fra reserven ved en fejl kom til at skyde og dræbe en bevæbnet civil, der selv netop havde dræbt to militante palæstinensere, som var ved at udføre et terrorangreb i Jerusalem. Selvom den civile israeler smed sit våben, rakte hænderne op i vejret og råbte »jeg er jøde, jeg er israeler« skød soldaten, der ikke var i tjeneste, ham i hovedet,skriver Times of Israel. Til en nyhedskonference efter skyderiet, forsvarede Netanyahu regeringens indsats for at lempe reglerne for våbenbesiddelse med ordene: »Så snart du deler flere våben ud, kan ting ske. Sådan er livet,«skriver NPR. Sammenlignet med USA har Israel haft relativt strikse våbenlove. Israel har også obligatorisk værnepligt for alle mænd og kvinder over 18 år. Værnepligten gælder dog ikke palæstinensere med israelsk statsborgerskab, der derfor heller ikke kan få lov at få våbenlicenser. Men selv i USA, der er Israels tætteste allierede, er der nervøsitet over Israels nye tiltag og sikkerhedsminister Itamar Ben-Gvirs initaitver, hvor han deler våben gratis ud til bosættere på Vestbredden og lokalsamfund, der ligger tæt på Gaza. I forvejen er omfanget af vold og drab begået af israelske bosættere mod palæstinensere på Vestbredden rekordstort. Ifølge FN har bosættere begået over 320 angreb mod palæstinensere siden 7. Oktober. Kritikere frygter, at det tal kun vil vokse og kan sprede sig til Israel, hvor bevæbnede civile i stigende grad betragter palæstinensiske statsborgere som en art femte kolonne, skriver The Washington Post. »Vi står over for en fjende, vi ikke kan identificere,« lyder det fra en Eliyahu Gev, som organiserer våbentræning for israelere i Jerusalem. »De er integrerede i sundhedssystemet. De er læger. De arbejder. De bidrager til samfundet. Men situationen er, at vi ikke kan vide, hvem de er eller hvor de er,« forklarer han til avisen. Stigningen i bosættervold og nyheden om, at våben bliver delt ud til civile, har fået præsident Joe Bidens administration til at overveje, hvorvidt man skal tilbageholde leverancen af 24.000 yderligere kampgeværer til den israelske regering,skriver The New York Times. Dette er dog ikke endelig besluttet.",
        "metadata": {
            "source": "https://www.berlingske.dk/internationalt/paa-under-to-maaneder-har-en-kvart-million-almindelig-israelere",
            "image_url": "https://berlingske.bmcdn.dk/media/cache/resolve/image_x_large/image/174/1744515/24591740-nu-er-det-ikke-lngere-kun-soldater-der-tager-mas.jpg",
            "publication_time": "Tirsdag d. 12. december 2023, kl. 07.35",
            "author": "Carolina Kamil",
            "related_links": [],
            "attachments": []
        }
    }
}