{
    "version": "1.0",
    "document": {
        "id": "https://www_berlingske_dk/videnskab/god-og-velfungerende-den-blaa-avis-app",
        "title": "God og velfungerende Den Blå Avis app",
        "content": "Få ting fungerer vel så dårligt på en smartphone som Den Blå Avis' hjemmeside, så alene af den grund er det glædeligt, at DBA har fået sin egen app. Og endnu bedre er det, at app'en i mine øjne fungerer præcist som den skal. Ganske vist kan man ikke logge ind med sin profil, man kan ikke sælge, og de mere specifikke filtreringsmuligheder er udeladt, f.eks. at finde specielle årgange inden for et bilmærke, men bortset herfra er app'en på mange måder mere velfungerende end web-udgaven: søgefunktionen er fremragende, det er let at bevæge sig fra annonce til annonce, ligesom muligheden for at bladre mellem billederne er lækker. Desuden er tilføjet en funktion \"Find nærmeste\", som viser annoncer i nærheden af hvor man befinder sig. Umiddelbart viser funktionen alt, fra karklude til containere, men det er vel meningen at den, i kombination med en søgning, især skal bruges på boligmarkedet, f.eks. i stil med Boligas app. Selv om app'en som sagt på nogle områder er DBA-light, kan jeg alligevel forestille mig, at mange ikke-hardcore DBA-brugere vil foretrække den frem for den oprindelige web-udgave, også selv om de har adgang til en almindelig computer. Link til App Store:http://itunes.apple.com/dk/app/id448605988?mt=8 Link til Android Market:https://market.android.com/details?id=dk.dba.android&feature=search_result",
        "metadata": {
            "source": "https://www.berlingske.dk/videnskab/god-og-velfungerende-den-blaa-avis-app",
            "image_url": "https://berlingske.bmcdn.dk/media/cache/resolve/image_x_large/image/71/714627/4474607-den-bl-avis-app.jpg",
            "publication_time": "Mandag d. 05. september 2011, kl. 12.50",
            "author": null,
            "related_links": [],
            "attachments": []
        }
    }
}