{
    "version": "1.0",
    "document": {
        "id": "https://www_berlingske_dk/indland/koebenhavns-universitet-bukkede-under-og-tildaekkede-100-aar-gammelt-storm",
        "title": "Københavns Universitet bukkede under og tildækkede 100 år gammelt Storm P.-maleri med et ølbanner: Nu langer politiker ud efter de studerende",
        "content": "I første omgang afviste Københavns Universitet at fjerne et originalt Storm P.-maleri, som pryder væggen i et gammelt selskabslokale på Frederiksberg Campus. Men efter cirka 100 e-mail, hvor de studerende anklagede motivet for at være »dybt racistisk«, bøjede direktøren sig alligevel. Nu er det blevet tildækket. Med et J-dagsbanner. Og det har fået Nikolaj Bøgh (K) til at storme ind i debatten. »Det er et stykke dansk kulturarv. Det er en del af et billedunivers, som vi stadig kan glæde os over den dag i dag,« siger han og tilføjer: »Hvis man er studerende på et universitet, så duer det ikke at være så ømskindet, at man ikke kan tåle at blive præsenteret for, at man tidligere havde andre normer og holdninger end i dag.« Nikolaj Bøgh er politiker (K), politisk-historisk forfatter og næstformand for Kultur- og Fritidsudvalget på Frederiksberg.Fold sammenLæs mereFoto: Ólafur Steinar Gestsson. Væggen, som Robert Storm Petersen malede direkte på for godt og vel 100 år siden, danner i dag rammen for fakultetets studenterbar på Acaciavej. Storm P. var efter sigende stamgæst i baren og lod sig overtale til at male en række vægmalerier. Malerierne blev siden overmalet, men i 1997 dukkede tre af dem op under en renovering, hvilket fik Nationalmuseet til med stor omhu at restaurere vægmalerierne. I 2022 gav Nationalmuseet dem endnu en tur, for det var »værdifuld dansk kulturarv«, lød begrundelsen. Men mens to af vægmalerierne er ganske harmløse, så har det sidste skabt stor debat. Maleriet forestiller to sorte mennesker fremstillet som meget stereotype karikaturer. »Hvad sker der lige? Hvorfor hænger der et helt vildt racistisk maleri midt i den her fredagsbar?,« tænkte Yasmin Brandrup-Versi, da hun som ny elev på Det Natur- og Biovidenskabelige Fakultet (KU) for første gang fik øje på maleriet. Det fortæller hun til KUs eget medie,Uniavisen. Det fik i første omgang Henrik Zobbe til at gå ned og kigge nøje på maleriet, fortæller han til FrederiksbergLIV. Her er det omtalte maleri under en tidligere restaurering.Fold sammenLæs mereFoto: Foto: Københavns Universitet. Han kontaktede efterfølgende museet for at rådføre sig om, hvordan han skulle forholde sig til klagen – og maleriet, som i øvrigt både var bevaringsværdigt og ikke kunne flyttes. Han blev anbefalet at sætte et skilt op ved siden af værket, der forklarede konteksten på engelsk og dansk. Så det gjorde han. Skiltet kom op sidste år, og her står blandt andet, at Universitet tager afstand fra motivet. Men ledsageteksten er ikke tilstrækkeligt, mener studerende, som siden har sendt klager i massevis til direktør Henrik Zobbe. Og han har nu accepteret, at vægmaleriet tildækkes. I første omgang er vægmaleriet blevet dækket til med et J-dagsbanner, som blev hængt op 3. november. J-dag er en dansk tradition, der markerer lanceringen af Tuborgs juleøl den første fredag i november og er måske den største gå i byen-dag i landet. På sigt er det planen, at der skal findes en mere permanent, dækkende løsning. »Jeg tror ganske enkelt, at jeg er blevet klogere. Yasmin (som var den første til at klage,red.) skubbede til mig, og det er jeg glad for, at hun gjorde. Det er noget, vi alle fortsat skal øve os på,«siger han til Uniavisen. Han uddyber: »Men det er selvfølgelig også dilemmafyldt. Nogle vil nok kritisere os for at dække det til. Det er jo ikke vores opgave som universitet at skærme fra fortiden. Til gengæld det er det vores opgave at sikre et godt og rart studiemiljø. Og det hensyn vægter højere her.« Den holdning deler næstformand for kultur- og fritidsudvalget på Frederiksberg, Nikolaj Bøgh (K), altså langtfra. Han mener, at det er »meget uheldigt« og »skidt for den historiske bevidsthed« at tildække Storm P.s vægmaleri. »Først og fremmest handler historiebevidsthed om at forstå, at folk tidligere har tænkt anderledes, end vi gør i dag. Nej, vi ville ikke have tegnet sorte mennesker på den måde i dag. Men det gjorde man dengang,« siger han og uddyber: »Hvis man fjerner de udtryk, der er fortidens forståelse af andre mennesker, så kommer det jo til at være et historieløst rum, hvor det ser ud, som om alle altid har ment, som vi gør i dag«. Så du kan ikke forstå, at de studerende føler sig stødt af det her maleri? »Nej, det kan jeg egentlig ikke forstå. Storm P. havde ikke nogen fine fornemmelser over for nogen overhovedet. Han havde massere af karikaturer af professorer og andre fine folk.« At det ovenikøbet er blevet tildækket med et J-dagsbanner er endnu mere »bizart,« mener han. »Jeg forstår ikke, at man i dyre domme afrenser og restaurerer vægmalerierne efter alle kunstens regler. For så bagefter at dække det til med reklame for juleøl.« Kan man finde en anden løsning, som også imødekommer de studerende? »Jeg synes, at den løsning, man havde fundet, var god. Hvor man lavede en forklarende tekst, som beskrev, hvordan folk tænkte anderledes tidligere. Hvis man bare dækker maleriet til, så formidler man jo ikke historien. Man skal forstå, at verden i det her tilfælde er gået frem og blevet et sted, hvor vi er mere tolerante«.",
        "metadata": {
            "source": "https://www.berlingske.dk/indland/koebenhavns-universitet-bukkede-under-og-tildaekkede-100-aar-gammelt-storm",
            "image_url": "https://berlingske.bmcdn.dk/media/cache/resolve/image_x_large_vertical/image/174/1748628/24601048-nikolaj-bgh-kandidat-p-frederiksberg-fotografe.jpg",
            "publication_time": "Fredag d. 22. december 2023, kl. 20.40",
            "author": "Sidsel Lyhne Jensen",
            "related_links": [],
            "attachments": []
        }
    }
}