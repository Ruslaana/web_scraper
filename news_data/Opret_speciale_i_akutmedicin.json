{
    "version": "1.0",
    "document": {
        "id": "https://www_berlingske_dk/kommentatorer/opret-speciale-i-akutmedicin",
        "title": "Opret speciale i akutmedicin",
        "content": "I gårsdagens artikel »Kritik af uerfarne læger på skadestuen« (Berlingskes forside) var der bred enighed om, at den yngste læge ikke kan løfte den tunge opgave i akutmodtagelsen alene, og at den nuværende adgang til supervision er for begrænset. Danske Regioners udmelding om, at det tager tid at ændre en indgroet struktur, giver dog fornyet håb. Det tyder på, at der trods alt findes nogen derinde, som ved, at vi har brug for en langsigtet løsning, før vi for alvor kan forbedre patientsikkerheden og samtidig effektivisere et helt oplagt sted! Som situationen er nu, er kompetence­niveauet mellem basislæge og ledende læge i akutmodtagelsen stort set ikke-­eksisterende. Stillinger, som kunne være besat af uddannelseslæger og speciallæger i akutmedicin, bestrides af yngre og ældre læger fra de eksisterende specialer. For nuværende er deres lod at servicere akutmodtagelsen - afhængig af patientkategori - og de har derfor ikke nødvendigvis deres daglige gang i akutmodtagelsen. Disse læger er i deres gode ret til at lægge energi og tid i deres eget speciale. Akutafdelingen vil altid være deres naturlige andenprioritet. Dette sætter både patienterne og basislægerne i en svær situation. Det er et faktum, at vi skal have fælles akutte modtagelser. Hvert sygehus skal have én dør, hvor alle patienter som udgangspunkt kommer ind ad. Spørgsmålet er, hvad der i fremtiden venter på dem på den anden side? Dette spørgsmål deler vandene. Faktisk vil jeg kalde emnet for et sundhedspolitisk minefelt. Skal vi have en ny speciallæge - akutmedicineren - som kan tilse og vurdere alle slags patienter i den akutte fase? Eller skal de eksisterende specialer blive bedre til at samarbejde, så vi på den måde benytter de allerede eksisterende kompetencer? Løsningen bør være et selvstændigt, anerkendt speciale i akutmedicin. Akutmedicineren skal være flowmaster og én gang for alle sætte en stopper for diskussion om patientens initiale tilhørsforhold. Ikke alle patienter passer ind i en specialiseret kasse - og kan derfor ikke placeres på en specialiseret afdeling fra indlæggelsestidspunktet. Flere patienter fejler desuden mere end én ting og har derfor brug for at være tilknyttet flere specialer under samme indlæggelse. Akutmedicineren skal kortlægge disse behov og koordinere indlæggelsesforløbet. Akutmedicineren skal få patienten på rette spor og løfte patienten videre op i systemet, hvorfra de rette speciallæger overtager. Akutafdelingen skal være stedet, hvor lægerne kan uddanne sig målrettet og udføre relevant forskning, for på den måde at løfte kvaliteten af den akutte behandling. Vi må have et speciale i akutmedicin. Kun på den måde sikrer vi rekruttering af aktive, forskningsduelige og interesserede læger til dette vigtige område. Vi vælger alt for mange talenter fra ved kun at lade faget akutmedicin eksistere som fagområde.",
        "metadata": {
            "source": "https://www.berlingske.dk/kommentatorer/opret-speciale-i-akutmedicin",
            "image_url": "https://berlingske.bmcdn.dk/media/cache/resolve/image_x_large/image/69/699742/4675553-julie-mackenhauer.jpg",
            "publication_time": "Tirsdag d. 08. november 2011, kl. 22.30",
            "author": null,
            "related_links": [],
            "attachments": []
        }
    }
}