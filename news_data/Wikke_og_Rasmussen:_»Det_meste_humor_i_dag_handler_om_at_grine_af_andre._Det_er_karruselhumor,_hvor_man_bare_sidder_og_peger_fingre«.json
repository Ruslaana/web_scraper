{
    "version": "1.0",
    "document": {
        "id": "https://www_berlingske_dk/kultur/wikke-og-rasmussen-det-meste-humor-i-dag-handler-om-at-grine-af-andre-det",
        "title": "Wikke og Rasmussen: »Det meste humor i dag handler om at grine af andre. Det er karruselhumor, hvor man bare sidder og peger fingre«",
        "content": "Wikke og Rasmussen havde egentlig aldrig regnet med, at deres venlige humor kunne støde nogen. Makkerparret er kendt for film med en stensikkerhappy endingog en fjollet, nærmest legende tilgang til livet. Men da de i sin tid skulle vise filmen »Hannibal og Jerry« for de danske biografdirektører, var der alligevel ballade. »Efter visningen var der en mand med en vis indflydelse, der rejste sig op og sagde, at filmen var en hån mod børnene. Den var alt for avantgarde, eller hvad ved jeg. Som konsekvens var der 15 biografer, der ikke ville vise den,« fortæller Steen Rasmussen, da vi mødes i parrets selvbetitlede »legehus« på Refshaleøen.  På væggen hænger allerede et kommende projekt i form af gule lapper med sorte streger. Michael Wikke hælder Nescafé op i hvide IKEA-kopper. Gennem kontorets vinduer kan man se et gigantisk krydstogtskib trone i horisonten. Steen Rasmussen fortsætter historien: »Så skete der det, at »Brug dit hjerte som telefon« fra filmens soundtrack blev Ugens Uundgåelige på P3, og så ville biograferne gerne vise den alligevel. Fordimoney talks. Så jo, vi har prøvet det. Og der er mange folk, der har det svært med os.« Humor er en svær ting – det ved alle, der har arbejdet med det. Man kan nemt træde andre over tæerne. Faktisk er det næsten blevet en pointe i sig selv, mener Wikke og Rasmussen, der nu er aktuelle med deres ottende film, »Gooseboy« – en fri fortolkning af »Niels Holgersens forunderlige rejse«. Her kan du se traileren til »Gooseboy«:  Gennem 34 år har makkerparret udviklet deres egen stil, og de går stadig meget højt op i, at den skal være legende og barnlig. Imens har verden ændret sig, humoren er blevet hårdere, og måske er folk også blevet mere nærtagende. Men Wikke og Rasmussen holder fast i at gøre, som de plejer. »Vi plejer at sige, at vi ikke laver film om verden, som den er. Vi laver film om verden, som den kunne være. Vi laver ikke dokumentarfilm, og vi laver ikke socialrealistiske film,« siger Steen Rasmussen. »Vi mener jo, at vi alle indeholder alle aldre. Den eneste grund til, at folk undertrykker den indre otteårige, er, at vi skal betale vores regninger. Vi mener så bare, at det er vigtigt at slippe legebarnet fri en gang imellem,« fortsætter han. Gennem 35 år har instruktørene Michael Wikke (tv) og Steen Rasmussen (th) samarbejdet. Nu er de igen aktuelle med filmen Gooseboy.Fold sammenLæs mereFoto: Asger Ladefoged. Michael Wikke supplerer: »Det handler om at holde fast i at tro, at tingene også kan være på en anden måde. At man kan drømme. Mange voksne er gode til at slå drømmene ned. De bliver det, man kalder »realistiske«.« Jeg tilføjer, at Wikke og Rasmussen ikke bare laver barnlige film. De laver også ret venlige film. Der er sjældent nogen skurke i Wikke og Rasmussens univers. Hvorfor egentlig ikke? »Folk ved da godt, at verden er fuld af ondskab. Det behøver vi ikke fortælle dem,« siger Michael Wikke. »I flere af vores film har vi haft enlige mødre, og de gør det jo, så godt de kan. De skal ikke ind og se en film, hvor vi står med en stor, fed pegefinger og siger, at de godt kunne være mere nærværende«. I kunne måske bruge den store pegefinger over for de fraværende fædre. Dem kunne man godt opdrage lidt på ... »I vores film er fædrene altid forsvundet ved en fejl. De er ikke gået, fordi de er onde. Pointen er, at du kan fortælle om verden på mange måder. Vi har valgt at gøre det med finurlighed og humor. I »Hannibal og Jerry« skulle forældrene også hele tiden af sted. Det er jo et livsvilkår for mange forældre, at de skal væk fra deres børn. Og det er sådan, børnene oplever det. Men de er jo gode nok alligevel,« siger Steen Rasmussen. »Vi har også selv haft små børn og bemærket dem, der altid blev hentet som de sidste i børnehaven. Vi kender godt det mareridt. Men vores greb er så at sige, at de fleste forældre gør det, så godt de kan. »Gooseboy« har også en mor, der elsker sin søn. Men tvunget af omstændighederne er hun hele tiden på arbejde. Og så sætter vi det på spidsen. I begyndelsen havde vi givet hende fire-fem forskellige job, så hun konstant skiftede tøj. I stedet for at lave en tragedie, hvor det lille nøglebarn sad alene tilbage, valgte vi at fortælle det med humor. Man kan jo godt være en kærlig mor, selv om man har travlt. Samtidig er det en kommentar, så folk kan sidde og tænke over, hvordan det ser ud hjemme hos dem selv.« »Vi vil vel gerne være korrekte over for vores egne følelser. Der er masser af folk, der laver socialrealistiske film, som er enormt dygtigt lavet. Det kan vi ikke finde ud af,« siger Michael Wikke (tv.) og Steen Rasmussen, der har arbejdet sammen, siden de mødte hinanden til DRs julefrokost, dengang Danmarks Radio var et kulturelt Hogwarts, der udklækkede supertalenter på stribe.Fold sammenLæs mereFoto: Asger Ladefoged. Nogen kunne sige, at det gør jeres humor gammeldags? »De kan sige, hvad de vil. Vi gider ikke lave humor, der går ud på at tale andre ned. Det meste humor i dag handler om at grine af andre. Det er det, jeg kalder karruselhumor, hvor man bare sidder og peger fingre. Vi griner aldrig af vores figurer. Vi er ikke interesserede i, at det skal være pinligt. Af samme grund er det også et mirakel, hvis vores humor overlever. I dag er det altoverskyggende, at man skal grine af andre. Måske er vores ting en lille oase i grine-af-andre-ørkenen. Det er vi helt bevidste om,« forklarer Steen Rasmussen. Wikke og Rasmussen mødtes på DR, der op gennem 80erne havde status som et kulturelt Hogwarts, som uddannede en lang række skæve hjerner og lod dem arbejde frit. Ud af det opstod en generation af folkelige anarkister, der brød den kode, alle kunstnere drømmer om: De lavede programmer, der var tro mod de kunstneriske idealer og samtidig fik et enormt publikum. Sådan gik det også Wikke og Rasmussen. Efter deres første møde – i baren til DRs julefrokost i 1983 – fik det umage par, rockmusikeren Steen Rasmussen og børneradioværten Michael Wikke, tildelt 1,4 millioner kroner til at lave fredagsunderholdning for familien Danmark. Resultatet blev »Tonny Toupé Show« – en kaloriebombe med inspiration fra Monty Python og dansk folkekomedie. TV, lavet med kærlighed til alt andet end genrekonventioner, TV, som stadig er umulig at forklare til dem, der ikke har set det. »Tonny Toupé Show« var en gakket blanding af krimi, romantik og sludder med de to overgearede værter Tonny og Tonny (spillet af Wikke &amp; Rasmussen). Ifølge bogen »Brug dit hjerte som telefon« var værterne en parodi på Hans-Georg Møller og Gregers Dirckinck-Holmfeld, bedre kendt som Gorm og Gregers, der beværtede underholdningsprogrammerne »Kanal 22« og »Lørdagshjørnet«.Fold sammenLæs mereFoto: Græsted film/DR. »Dengang var der ingen, der sad og kontrollerede, hvad man lavede. Det var frihed under ansvar, og vi strammede os virkelig an for at lave noget, der var ordentligt. Ingen talte om seertal eller målgrupper. Vi lavede bare noget, vi selv godt kunne lide,« fortæller Michael Wikke, som indrømmer, at det næppe var noget, man ville få lov til i dag. Nu skal man først præsentere sit koncept. Derefter søge om penge. Det er tvivlsomt, om Tonny Toupé havde overlevet den tur. »Vi var enige om, at planlægning var noget, Fanden havde skabt. Vi ville bare sætte tingene i søen. Den energi havde vi begge. Det første år lavede vi to TV-serier og radioføljetonen »Pas på varerne, Arne«. Det var et kæmpe sats. Ingen af os vidste, om det ville gå. Der var ingen, der havde valgt det for os. Vi valgte hinanden, og det har vi aldrig været kede af.« Det har DR nok heller ikke været. Både »Tonny Toupé Show« og efterfølgeren »Sonny Souflé Chok Show« blev så store succeser, at parret stadig møder fans, der citererbrødrene Bisp. Folk i 40erne stopper Wikke og Rasmussen og spørger, om de må tage et foto. Sammen med dem selv, altså. Deres børn står bag kameraet. Ikke foran. For nylig blev parret mødt af en ung efterskoleelev, der havde set showet på DVD og nu dyrkede det med sine venner. Han sendte dem et foto, hvor de havde klædt sig ud som brødrene Bisp. Wikke og Rasmussen er glade for interessen, men de har svært ved at sige, hvad der gør deres humor særlig langtidsholdbar. Måske er det, fordi de forsøger at være ægte over for deres karakterer. Ingen skal hænges ud. Heller ikke hovedpersonen i »Gooseboy« – gåsen Nissemand – der skal tale vestjysk. Wikke og Rasmussen var enige om, at det skulle gøres rigtigt. »Danske dialekter er tit sådan noget, man gør grin med. Så står der en eller anden fra København og karikerer, hvordan andre taler. I første omgang lod vi Steen indtale gåsens stemme, og det kom der en fremragende karakter ud af. Men Steen er ikke vestjyde, så for mennesker i Jylland ville det bare lyde som en københavner, der lod som om. Så derfor bad vi Onkel Reje, altsåMads Geertsen,om at indtale gåsens replikker. Mads kommer fra Vestjylland. Under visningerne i området var folk meget tilfredse med, at vi tog dem alvorligt,« siger Michael Wikke. »I min ungdom kunne det ikke blive politisk nok. Dengang kom man ingen vegne, hvis ikke man var marxist. Senere skulle det være folkeligt. Og i dag må det ikke være for sødladent. Du kan lige så godt bare tro på din egen idé,« siger Steen Rasmussen (th.), der gennem 24 år har samarbejdet med Michael Wikke. Nu er de aktuelle igen med filmen »Gooseboy«.Fold sammenLæs mereFoto: Asger Ladefoged. Nogen kunne kalde det et knæfald for politisk korrekthed? »For vores vedkommende handler det om at være i øjenhøjde med folk. Vi har ikke lyst til at gøre som alle andre og lave grin med jydehumor. Det er der jo ikke noget politisk korrekt i. Hvis vi endelig er politisk korrekte, er det, fordi vi driver det så langt ud, at det næsten bliver overdrevent,« siger Steen Rasmussen og fremhæver dehappy endings, der altid afslutter en Wikke og Rasmussen-film. »Vi tror på det gode, så vi har ikke lyst til at gøre gåsen til en parodi. Vi vil grine med folk – ikke af dem. Vi vil gerne lave ting, der er tro imod, hvad vi selv føler.« Men hvor går grænsen mellem at vise hensyn og blive bange? »Jeg tror, at den ligger ret langt fra vores univers. Det er heller ikke min erfaring, at du kan styre det der. I min ungdom kunne det ikke blive politisk nok. Dengang kom man ingen vegne, hvis ikke man var marxist. Senere skulle det være folkeligt. Og i dag må det ikke være for sødladent. Du kan lige så godt bare tro på din egen idé, for stemningen ændrer sig hele tiden«. I modsætning til Wikke og Rasmussen kan man tilføje. »Gooseboy« har premiere torsdag, Berlingske anmelder. Bogen »Brug dit hjerte som telefon« om Wikke og Rasmussen udkommer samme dag. Bogen er skrevet af Informations filmredaktør, Christian Monggaard. Gennem 35 år har instruktørene Michael Wikke (tv) og Steen Rasmussen (th) samarbejdet. Nu er de igen aktuelle med filmen Gooseboy.Fold sammenLæs mereFoto: Asger Ladefoged.",
        "metadata": {
            "source": "https://www.berlingske.dk/kultur/wikke-og-rasmussen-det-meste-humor-i-dag-handler-om-at-grine-af-andre-det",
            "image_url": "https://berlingske.bmcdn.dk/media/cache/resolve/image_x_large/image/120/1204264/23167011-.jpg",
            "publication_time": "Onsdag d. 02. oktober 2019, kl. 11.44",
            "author": "Sarah Iben Almbjerg",
            "related_links": [],
            "attachments": []
        }
    }
}