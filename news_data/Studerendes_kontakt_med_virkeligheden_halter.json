{
    "version": "1.0",
    "document": {
        "id": "https://www_berlingske_dk/samfund/studerendes-kontakt-med-virkeligheden-halter",
        "title": "Studerendes kontakt med virkeligheden halter",
        "content": "Lærer- og sygeplejerskestuderende er for langt væk fra den virkelighed, som de senere skal ud i, skriver Politiken tirsdag. I en rapport fra Anvendt Kommunalforskning (AKF) kritiseres professionshøjskolerne, som de to uddannelser hører under, for ikke at åbne sig mere mod de erhverv, som uddannelserne retter sig mod. Det kunne ellers være med til at sikre, at de studerende kom tættere på virkeligheden - og den nyeste viden blev en del af uddannelserne, mener forskningsleder ved AKF Torben Pilegaard Jensen. Han har været med til at lave rapporten, som blandt andet bygger på tal fra Danmarks Statistik og interview med studerende og ledere fra to af landets syv professionshøjskoler. - Det er afgørende, at man sikrer, at der er et samarbejde mellem professionshøjskolerne og erhvervene, så uddannelserne hele tiden fornyes, og der er kontakt til den virkelige verden. Mange steder fungerer den proces ikke, siger Torben Pilegaard Jensen til Politiken. Han efterlyser blandt andet, at uddannelserne i højere grad end nu inddrager undervisere, der har deres daglige gang på et sygehus eller på en skole og bliver bedre til at koble teori og praksis: - Professionshøjskolerne skal sikre, at underviserne ved, hvad der rører sig derude af nye typer af behandlingsmuligheder og af typer af børn og udfordringer i folkeskolen. Ellers bliver undervisningen ikke forbundet med praksis, og de nyuddannede vil ofte få problemer med at klare arbejdslivets krav, siger han til Politiken. Samme oplevelser har formanden for Sygeplejestuderendes Landssammenslutning, Marie Nagel Christensen. - Langt den største del af underviserne har været lang tid væk fra praksis. Konsekvensen er, at de ting, vi bliver undervist i, at man kan komme ud for på en afdeling, tit er noget helt andet, når man kommer derud; det er ret frustrerende, siger hun til Politiken. Formanden for professionshøjskolernes rektorer, Erik Knudsen, erkender, at de to uddannelser skal være bedre til at koble teori og praksis. - Jeg er ikke i tvivl om, at der er blevet foretaget justeringer på uddannelserne. Når kritikken alligevel popper op med jævne mellemrum, er det, fordi det er meget svært at sikre en sammenhæng mellem teori og praksis. Det er virkelig en udfordring. Kritikken holder os fast på, at vi skal forsøge at gøre det bedre, siger han til Politiken. BNB",
        "metadata": {
            "source": "https://www.berlingske.dk/samfund/studerendes-kontakt-med-virkeligheden-halter",
            "image_url": "https://berlingske.bmcdn.dk/media/cache/resolve/image_x_large/image/64/640457/5449054-universitetsstart.jpg",
            "publication_time": "Tirsdag d. 07. august 2012, kl. 05.51",
            "author": null,
            "related_links": [],
            "attachments": []
        }
    }
}