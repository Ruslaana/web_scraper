{
    "version": "1.0",
    "document": {
        "id": "https://www_berlingske_dk/kultur/vissent-video-valg-men-fynboen-der-ska-ski-do-holder",
        "title": "Vissent video-valg - men fynboen, der »ska’ ski’ do« holder",
        "content": "»Kig ind i kameraet og fortæl om dine hovedbudskaber på et minut – så kan vi lægge det ud på Facebook og Instagram.« Sådan er tankegangen blandt de fleste videoer med kandidater til næste uges kommunalvalg at dømme efter nettets udbud. Der er dog undtagelser – især blandt de lidt anderledes partilister i byerne, men valgkampens sjoveste video finder man faktisk nede på Svendborg-kanten hos et af de klassiske gamle partier. Mere om den senere. En typisk promo-video i klassisk stil præsentererSFeren Neil Bloem,der vandrer smilende og engageret igennem byen og hilser på cyklister, indvandrere og unge – et barn bliver også løftet, mens kandidaten med dyb og rolig stemme fortæller om alt det gode, han vil gøre for København. Så var der trods alt mere schwung over Anna Mee Allerslevs video med vejrmøller og personlige frysemads-bekendelser, men selv om den fik høje seertal, hjalp den hende ikke meget.  Hos Allerslevs partikollega i Lyngby-Taarbæk kommune,Kasper Langberg, satses der på hiphoppen. Ikke det allernyeste godtnok, mere en stil fra dengang MC Einar var ung med solide beats og lyse kvindestemmer på omkvædet. Alligevel ret ørehængende - og ifølge flere netmedier også nappet fra en gammel hiphop-klassiker. Det hele starter med et »hva’ så der?« - og så kører det ellers fra den selvudnævnte »politik-junkie« med en blanding af en præsentation af radikale synspunkter for Lyngby og omegn og omkvæd som »radikal - ikke helt normal - liberal-social« og så videre. Rap-rytmer lægger også bunden på videoen»Stop Jyden«fra Frederiksbergsk Folkeparti opstillet i, ja, Frederiksberg. Budskabet er at skabe et jydefrit område ved at bygge voldgrav til Nørrebro, stoppe jydekroge og lukke landbohøjskolen med mere. Ganske sjov lille video, og så kan man jo selv om, om man vil ligge en ironisk reference til andre politiske synspunkter ind i det.  Ironisk distance er der ikke noget af hos Svendborgs konservative borgmesterkandidat,Henrik Nielsen.Til gengæld har han lavet valgkampens mest veloplagte musikvideo over en melodi, der minder kraftigt om landeplagen »Despacito«. Sammen med hustruen, Mette, lyder det »Bare vi er vi to«, i omkvædet fra duetten, mens parret evigt glade dukker op i hjemmet og byen. Og hvor fru Mette synger linjer som: »Tænk du fik et toiletskur op på vores havn/ I mange år havde Svendborg lidt et savn« - hvilket fører over i det alternative omkvæd: »Jeg ska’ ski’ do – Henrik det er lige nu«. Prøv ikke at synge den – det kan være frygteligt svær at få ud af hovedet bagefter. Som Henrik Nielsen selv siger i forbindelse med lanceringen: »Det må gerne være lidt sjovt og festligt«. Og det holder. Valgvideoen minder lidt om, da fire lokale borgmestre for et par år siden lavede »Sydfyn Style« over hittet Gangnam Style, hvilket senere kostede dem et større erstatningskrav. Men det skulle der være taget højde for denne gang, lover Henrik Nielsen, der i hvert fald har givet videovalgkampen et lokalt løft. ",
        "metadata": {
            "source": "https://www.berlingske.dk/kultur/vissent-video-valg-men-fynboen-der-ska-ski-do-holder",
            "image_url": "https://berlingske.bmcdn.dk/media/cache/resolve/image_x_large/image/7/71296/19139079-valgvideo.jpg",
            "publication_time": "Onsdag d. 15. november 2017, kl. 16.30",
            "author": "Ivar Carstensen",
            "related_links": [],
            "attachments": []
        }
    }
}