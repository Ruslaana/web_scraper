{
    "version": "1.0",
    "document": {
        "id": "https://www_berlingske_dk/internationalt/otte-australiere-sigtes-efter-narkofangst-til-milliarder",
        "title": "Otte australiere sigtes efter narkofangst til milliarder",
        "content": "Politiet i Australien har fredag beslaglagt 1,2 ton methamfetamin. Den rekordstore fangst ville på gaden kunne indbringe 4,85 milliarder kroner. Det skete under en aktion ud for det vestlige Australiens kyst. Otte australske mænd er sigtet i sagen, og de risikerer op til livsvarigt fængsel, lyder det i en erklæring fra politiet. »Vi har slået til mod narkoforhandlernes top, inden det forsvinder længere ned i distributionskæden,« siger politikommissær Chris Dawson. Den store mængde narko blev ført fra et skib og omlæsset til en varebil på havnen i Geraldton cirka 375 kilometer nord for storbyen Perth. Her slog politiet til, da bilen forsøgte at køre væk. Der befandt sig tre mænd i bilen. Alle kom de fra New South Wales i det østlige Australien. Tre er anholdt på skibet, mens yderligere to mænd er anholdt i Perth. Politiet tror, at den store mængde narko var beregnet for byer på Australiens østkyst. Det er den hidtil største beslaglæggelse af methamfetamin i Australien.  /ritzau/Reuters",
        "metadata": {
            "source": "https://www.berlingske.dk/internationalt/otte-australiere-sigtes-efter-narkofangst-til-milliarder",
            "image_url": "https://berlingske.bmcdn.dk/media/cache/resolve/image_x_large/image/6/65064/19511712-germany-crime.jpg",
            "publication_time": "Fredag d. 22. december 2017, kl. 17.09",
            "author": null,
            "related_links": [],
            "attachments": []
        }
    }
}