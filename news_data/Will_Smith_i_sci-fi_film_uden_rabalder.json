{
    "version": "1.0",
    "document": {
        "id": "https://www_berlingske_dk/filmanmeldelser/will-smith-i-sci-fi-film-uden-rabalder",
        "title": "Will Smith i sci-fi film uden rabalder",
        "content": "Will Smith og hans søn Jaden havde lyst til at arbejde sammen igen efter »Jagten på lykke« fra 2006, og på den baggrund opstod »After Earth«, der er instrueret af M. Night Shyamalan, som vi kender fra film som »Den sjette sans«, »Signs« og »The Happening«. Her får vi serveret en fremtidsfortælling om en far, der er general, og hans teenagesøn, der ikke er særligt tæt på hinanden, men som tvinges til at arbejde sammen for at redde begge deres liv. Egentlig bor menneskene på planeten Nova Prime, men general Cypher (Will Smith) bliver hårdt såret, da han tager sin søn med en tur til Jorden, som ellers er erklæret for farligt område. Kitai (Jaden Smith) vil gerne være soldat, og han vil gerne accepteres af sin far, så nu får han omsider chancen for at vise sit værd. Med et enkelt emotionelt anker i historien om far og søn får vi serveret et afdæmpet og alligevel underholdende actioneventyr, der er herligt fri for den tordenbuldrende væg-til-væg-action, som mange andre af sommerens blockbusterfilm lider alvorligt af. Selvfølgelig er der action og vilde dyr i den farlige verden på Jorden, der i øvrigt ligner en redwood-skov i det nordlige Californien til forveksling. Den slags hører genren til. Men de fleste spændingsscener tager udgangspunkt i de menneskelige figurers skrøbelighed og ikke i overlæs af fremmede trusler. Samtidig er der arbejdet meget forfinet med lydsiden, der hjælper os til at købe den fremmede verden. Will Smith er god til at udstråle varme under den bistre mine som topsoldat, og Jaden Smith får stille og roligt flere nuancer i sit spil, nu hvor han er blevet teenager. Man kan indvende, at »After Earth« er lige sødladen nok og lidt for simpel i sin opbygning, men på den anden side skal man se filmen som værende en science-fiction-film til de lidt yngre børn. Samtidig er det glædeligt at se en film af M. Night Shyamalan, der ikke med vold og magt skal vende historien 180 grader til sidst. Instruktøren har på fornuftig vis taget en time-out fra sine stadig mere forcerede såkaldte »personlige film« og nøjes nu med at være en hyret hånd, og deri ligger en fin selverkendelse. Hvad: After Earth. Hvem: Instruktør: M. Night Shyamalan, Medvirkende: Will Smith, Jaden Smith. Hvor: Premiere over hele landet. FACEBOOK| Få flere anmeldelser og kulturnyt serveret påfacebook.com/berlingskekultur",
        "metadata": {
            "source": "https://www.berlingske.dk/filmanmeldelser/will-smith-i-sci-fi-film-uden-rabalder",
            "image_url": "https://berlingske.bmcdn.dk/media/cache/resolve/image_x_large/image/22/221472/6561731-afterearth2jpg.jpeg",
            "publication_time": "Onsdag d. 26. juni 2013, kl. 22.30",
            "author": "Jacob Wendt Jensen",
            "related_links": [],
            "attachments": []
        }
    }
}