{
    "version": "1.0",
    "document": {
        "id": "https://www_berlingske_dk/politik/borgerlige-ser-gerne-et-forbud-mod-teenage-vielser",
        "title": "Borgerlige ser gerne et forbud mod teenage-vielser",
        "content": "Regeringen præsenterer tirsdag flere forslag, der skal give en hjælpende hånd til alle, som mod deres vilje fastholdes i et ægteskab af religiøse grunde. Det skal blandt andet komme de såkaldte teenagevielser til livs. Regeringens skærpelser er et skridt i den rigtige retning, men et forbud ville være bedre, lyder det fra integrationsordfører Karsten Lauritzen (V). - Nu er der jo ikke copyright på dansk politik, men hvis der var, så var vi nok kommet efter regeringen med en erstatningssag, for det er de samme ting, daværende integrationsminister Søren Pind arbejdede med i den sidste tid i VK-regeringen. Det er fint at ville udvise imamer, hvis de vier teenagebrude, men problemet er bare, at man stadig skal løfte en bevisbyrde i de her sager, og det har regeringen ikke givet noget svar på, hvordan man vil gøre, siger Karsten Lauritzen til Berlingske Nyhedsbureau. - Vi har tidligere foreslået, at det skulle gøres helt forbudt at vie teenagere, for så vil det netop blive lettere at løfte bevisbyrden og dermed lettere rent faktisk udvise de religiøse forkyndere, der får mindreårige ind i ægteskab ved hjælp af psykisk terror og social kontrol. Men det ligger regeringen desværre ikke op til, tilføjer han.  Dansk Folkepartis Martin Henriksen kalder regeringens tiltag fornuftigt, men understreger i en pressemeddelelse, at det slet ikke kan stå alene. - Der er behov for en langt større indsats mod de her parallelle retssystemer, og de her religiøse vielser er kun en lille del af problemet. Der er en lang række områder, som regeringen burde gå ind og tage hånd om i lovgivningen. Man burde faktisk lave en hel lovpakke, der har det formål at kriminalisere parallelle retssystemer og kriminalisere de handlinger, der er med til at oprette eller fastholde de systemer i Danmark, siger han. Hos Liberal Alliance hilser man regeringens forslag velkommen og siger, at » det er et skridt i den rigtige retning«. - Man skal under ingen omstændigheder kunne tvinge mennesker ind i ægteskab og nærmest narre helt unge mennesker til at indgå i sådan et ritual, så jeg er overordnet positiv overfor, at man vil gøre noget og stramme reglerne. Især når det gælder udvisninger af imamer, der tvinger par til at indgå i religiøse vielser, siger Simon Emil Ammitzbøll til Berlingske Nyhedsbureau. Regeringen vil gøre det strafbart med op til fire års fængsel at tvinge andre til at indgå såkaldte religiøse vielser uden borgerlig gyldighed, som etnisk danske piger helt ned til 14 år blandt andet har været en del af uden deres forældres samtykke. Derudover skal det i fremtiden blive lettere at udvise imamer, som tvinger par til at indgå religiøse vielser. Men der bliver ikke tale om et egentligt forbud mod at vie unge under 18 år.",
        "metadata": {
            "source": "https://www.berlingske.dk/politik/borgerlige-ser-gerne-et-forbud-mod-teenage-vielser",
            "image_url": "https://berlingske.bmcdn.dk/media/cache/resolve/image_x_large/image/59/590748/5845961-teenagebrude.jpg",
            "publication_time": "Tirsdag d. 27. november 2012, kl. 11.19",
            "author": "Asger Gørup Nielsen",
            "related_links": [],
            "attachments": []
        }
    }
}