{
    "version": "1.0",
    "document": {
        "id": "https://www_berlingske_dk/kommentatorer/laeserne-mener-kaere-politikere-glem-frikadellerne-og-taenk-paa-boernene",
        "title": "Læserne mener: Kære politikere -glem frikadellerne  og tænk på børnene",
        "content": "Står det til S, V og DF, skal lokalpolitikere fremover kunne beslutte, atder skal serveres svinekød i landets daginstitutioner. Fordi det efter sigende fremmer og fastholder de danske værdier. Det er sjovt, som man fra politisk side ikke har lyst til at blande sig i noget så essentielt som, hvor mange børn der må være pr. voksen i daginstitutionerne. Men en forskruet, normativ forståelse af, hvad der er danske værdier, bliver vi nødt til at proppe så langt ned i halsen på alle institutioner, at selv ikke en engageret forældrebestyrelse eller de pædagoger, der vier deres arbejdsliv til at passe på vores allervigtigste, må have noget at skulle have sagt.  Det er ikke kun ekstremt underkendende af forældrebestyrelser og det pædagogiske personale, det er også den værste symbolpolitik. Denne higen efter at passe på de danske værdier, om det så skal koste politikerne værdighed og al fornuft undervejs, er fuldstændig malplaceret. Skulle man være rigtig fræk, så spørger man, om ikke de tre partiers politikere vil gå tilbage til deres kontorer på Christiansborg og udforme nogle politiske forslag, der rent faktisk fremmer og motiverer integrationen, fremfor at lege »hvis er størst« i omklædningsrummet, hvor man i højere og højere grad bare klæder om til næste valg.  Så pædagoger. I ved bedst, og at politikerne tager jer som gidsel i deres sørgelige danskhedsleg, siger mere om det dalende ambitionsniveau og det store behov for en markant udskiftning af de folkevalgte, end om noget som helst andet. Og held og lykke med overenskomstforhandlingerne. Dem står I nok også alene med. Politikerne har vel travlt med at spise stegt flæsk i Snapstinget, og det skal jo også passes, forstår I nok. ",
        "metadata": {
            "source": "https://www.berlingske.dk/kommentatorer/laeserne-mener-kaere-politikere-glem-frikadellerne-og-taenk-paa-boernene",
            "image_url": "https://berlingske.bmcdn.dk/media/cache/resolve/image_x_large/image/4/44097/20070612-frikadelle.jpg",
            "publication_time": "Fredag d. 16. februar 2018, kl. 16.00",
            "author": null,
            "related_links": [],
            "attachments": []
        }
    }
}