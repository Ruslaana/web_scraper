{
    "version": "1.0",
    "document": {
        "id": "https://www_berlingske_dk/europa/analyse-saa-blev-mette-frederiksen-sammenlignet-med-viktor-orban-og-det",
        "title": "Analyse: Så blev Mette Frederiksen sammenlignet med Viktor Orbán. Og det ikke af en hr. hvem som helst",
        "content": "Efter mere end 75 år i det mørke, tyskerne skabte omkring sig selv som følge af uhyrlighederne under Anden Verdenskrig, tør Tyskland i stigende grad være Europas moralske vagthund. Altså er det ingen tilfældighed, at det netop er en tysker, der nu gør europæerne opmærksomme på, at Danmark efter hans mening på flygtningeområdet har udstukket en farlig kurs – på linje med Ungarn og Polen – ved at åbne for muligheden for at oprette flygtningecentre andre steder i verden end i lige netop Danmark. Manden, der står frem, er den tyske konservative europaparlamentariker Manfred Weber, der over forJyllands-Postenklart lægger afstand til den danske flygtningepolitik. Og Webers ord vejer tungt i den europæiske debat. Ifølge Jyllands-Posten sagde Manfred Weber i sidste uge under en debat i Europa-Parlamentet følgende om Danmark: »For nylig så vi i Danmark en afstemning om asylloven. Den betyder i praksis, at de i Danmark har afskaffet asylretten. Tænk et øjeblik over, hvad I ville sige, hvis sådan en afstemning fandt sted i Slovenien eller i Ungarn?« sagde Manfred Weber i Europa-Parlamentet, og drog dermed paralleller til Ungarns premierminister Viktor Orbán, der tidligere er blevet anklaget for at styre Ungarn som diktator. Over for Jyllands-Posten uddyber Manfred Weber: »Hvis den var blevet vedtaget i Ungarn, tror jeg, at der ville have været massive klager fra hele Europa. Fordi der er tale om Danmark, siger mange, at så er det nok O.K, men den dobbeltmoral er forkert,« mener Weber. Manfred Weber er leder af den største politiske gruppe i Europa-Parlamentet, det borgerlige EPP, og han er en magtfuld politiker i både Tyskland og EU. Hans ord vejer meget tungt. Han er ikke en letvægter, der er for meget til det ekstreme højre eller det modsatte. Han er med andre ord seriøsiteten selv, og man er nødt til at tage ham alvorligt. Europa-Kommissionens formand, Ursula von der Leyen, taler her med formanden for den konservative parlamentsgruppe EPP, Manfred Weber. Den magtfulde borgerlige politiker kritiserer nu Danmark for flygtningepolitikken.Fold sammenLæs mereFoto: Frederick Florin/Ritzau Scanpix. Friis Arne Pedersen, der er Danmarks tidligere ambassadør i Berlin og tidligere direktør i Udenrigsministeriet, mener, at der er god grund til at tage Manfred Weber særdeles alvorligt og bruge kræfter på at forklare ham, hvordan vi ser på situationen, inden skaden er sket. Friis Arne Pedersen lægger vægt på, at Weber var et godt bud som formand for Europa-Kommissionen og formentlig også var blevet udnævnt til dette, hvis ikke der skulle skabes et kompromis i forhold til Frankrig, således at posten i stedet gik til Ursula von der Leyen. Tyskland er ved at ryste spøgelset fra Anden Verdenskrig af sig og tør mene noget om europæiske værdier, ligesom Tyskland bliver set som vogter af det europæiske demokrati og den europæiske identitet. Tyskland mener at have en særlig ret landets fortid taget i betragtning. Derfor er det ingen tilfældighed, at det er netop Weber, der tager ordet, fordi debatten om asylpolitikken er betændt i hele Europa – naturligvis med Ungarn og Polen som eksempler på lande, der bryder med fællesskabet. Og nu – ifølge Manfred Weber – altså også Danmark. Tyskland tør være vogteren over demokrati og moralen i Europa, og Tyskland tør gå i rette med ikke alene Polen og Ungarn, men også med Frankrig, som har været i Manfred Webers og andre tyskeres søgelys som følge af asylpolitikken. Danmark, der i udlandet har stået som den lysende stjerne i flygtningepolitikken siden de gode fortællinger om redningen af de danske jøder under Anden Verdenskrig, tåler ikke altid at komme i dette søgelys, som Manfred Weber har rettet mod os. Derfor er der god grund til at sende diplomater i byen for at påvirke ham i en anden retning, vurderer Friis Arne Pedersen. Manfred Weber er for vigtig til at ignorere.",
        "metadata": {
            "source": "https://www.berlingske.dk/europa/analyse-saa-blev-mette-frederiksen-sammenlignet-med-viktor-orban-og-det",
            "image_url": "https://berlingske.bmcdn.dk/media/cache/resolve/image_x_large/image/144/1444078/23803961-eu-budget.jpg",
            "publication_time": "Tirsdag d. 13. juli 2021, kl. 13.36",
            "author": "Kristian Mouritzen",
            "related_links": [],
            "attachments": []
        }
    }
}