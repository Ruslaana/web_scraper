{
    "version": "1.0",
    "document": {
        "id": "https://www_berlingske_dk/filmanmeldelser/world-of-warcraft-op-paa-det-store-laerred",
        "title": "»World of Warcraft« op på det store lærred",
        "content": "Med en nogenlunde ligelig balance mellem gode og onde i hver lejr fortælles i »Warcraft« historien om kampen mellem mennesker og orker. Orker er en slags kæmper, der i filmen ligner en krydsning mellem vikinger og bodybuildere med store vildtvoksende tænder i undermunden.  På sin egen mandhaftige og muskelsvulmende facon er der fin sammenhæng i filmens fantasy-univers.Selv om bløde øjeblikke forsøges smuglet ind, vil de fleste dog nok i længden føle, at mange scener bliver en smule endimensionelle, fordi de næsten alle indeholder meget dybe, bøse stemmer og skallesmækkende slag med store firkantede køller.  Filmen er baseret på computerspillet »World of Warcraft«, der gennem ti år har samlet hele 100 millioner registrerede spillere på verdensplan.Hvis blot en brøkdel af de mange fans kan undvære muligheden for selv at trykke på knapper i deres favoritunivers, er succesen hjemme.  Det er med andre ord kun et spørgsmål om, hvor mange der »orker«? Hvad:Warcraft. Hvem:Instruktør: Duncan Jones. Medvirkende: Dominic Cooper, Travis Fimmel, Ben Foster. Hvor:Premiere over hele landet.",
        "metadata": {
            "source": "https://www.berlingske.dk/filmanmeldelser/world-of-warcraft-op-paa-det-store-laerred",
            "image_url": "https://berlingske.bmcdn.dk/media/cache/resolve/image_x_large/image/6/62534/13439392-26kultur-184601jpg.jpeg",
            "publication_time": "Onsdag d. 25. maj 2016, kl. 22.10",
            "author": "Jacob Wendt Jensen",
            "related_links": [],
            "attachments": []
        }
    }
}