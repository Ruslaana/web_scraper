{
    "version": "1.0",
    "document": {
        "id": "https://www_berlingske_dk/videnskab/folk-flygter-fra-graesk-jetset-oe-risiko-for-omfattende-naturkatastrofe",
        "title": "Folk flygter fra græsk jetset-ø: Risiko for omfattende naturkatastrofe",
        "content": "»Vi står midt i en seismisk krise.« Så dramatiske ord bruger Athanassios Ganas, forskningschef på Athens nationale observatorium, efter at over 11.000 mennesker i de seneste dage hastigt er flygtet fra den jordskælvsramte græske ferieø Santorini. Over forBBCtilføjer han, at »det er virkelig uden fortilfælde«, og at man i moderne tid »ikke har set noget lignende« i Grækenland. Siden 26. januar har den usædvanligt billedskønne vulkanø, der tiltrækker millioner af turister fra hele verden, været rystet af tusinder af små og halvstore jordskælv. Det hidtil kraftigste med en styrke på 5,2 indtraf onsdag. Det har fået næsten alle indbyggere og turister til at flygte fra den stejle ø med de maleriske hvide huse i Det Ægæiske Hav. Torsdag erklærede græske myndigheder undtagelsestilstand på Santorini – en erklæring, der som mindstemål er gældende frem til 3. marts. I disse dage er Santorini næsten mennesketom. Øen er i undtagelsestilstand frem til begyndelsen af marts.Fold sammenLæs mereFoto: Stringer/AFP/Ritzau Scanpix. Øen, der lokalt kaldes for Thera, befinder sig i et af de mest jordskælvsaktive områder i vores del af verden. Forklaringen er, at Santorini befinder sig direkte over brudzonen mellem to uhyre dynamiske kontinentalplader. Fra syd presser den enorme afrikanske plade sig ind under den langt mindre ægæiske plade. Det skaber tiltagende spændinger mellem pladerne, og når den ene giver efter for den anden, opstår der jordskælv – og i absolut værste fald tsunamier og vulkanudbrud. Den græske professor og seismolog Costas Synolakis frygter ifølge nyhedssitetGreekReporter, at de langt over 6.000 registrerede rystelser i de seneste dage er et tegn på, at en ny vulkan er i gang med at blive dannet under havbunden. Målinger indikerer nemlig, at smeltede bjergarter, magma, presser sig op gennem jordskorpen og nu er i færd med at danne et nyt og stort såkaldt magmakammer. »Hvis det bekræftes, kan vi for første gang i moderne historie være vidne til skabelsen af en ny vulkan,« siger han. Sten falder ned fra klippeside på Santorini under et af de utallige jordskælv i disse dage.Fold sammenLæs mereFoto: Aris Messinis/AFP/Ritzau Scanpix. Professoren anser det dog ikke for særlig sandsynligt, at der kan opstå katastrofale tsunamier, altså vulkan- eller jordskælvsudløste megabølger, der kan overskylle kyster på det græske og tyrkiske fastland samt på den store ø Kreta syd for Santorini. Han understreger dog, at det er helt afgørende at forberede sig på alle scenarier, og at man på Santorini bør sørge for, at alle krav til jordskælvssikring af bygninger og anden infrastruktur er overholdt. De ældste lokale husker med gru et voldsomt jordskælv, der gennemruskede øgruppen i 1956. Det havde en styrke på mindst 7,5 – det kraftigste i Grækenland i hele det 20. århundrede. Skælvet udløste op til tre meter høje tsunamier, over en tredjedel af alle bygninger på Santorini styrtede sammen, og over 50 mennesker omkom. Den ultimative frygt er imidlertid en gentagelse af en af oldtidens største naturkatastrofer overhovedet – Santorini-udbruddet omkring år 1600 før Kristus. Det ekstreme vulkanudbrud skabte tsunamier med en højde på helt op til 50 meter, og det udslettede hele den ellers stærkt blomstrende minoiske kultur, der var koncentreret på Kreta. Samtidig blev der sendt så kolossale mængder vulkanske partikler op i stratosfæren, at der opstod verdensomspændende vulkansk vinter i årene efter. Mange mener ligefrem, at megaudbruddet må have inspireret den græske filosof Platon til over 1.000 år senere at udfærdige den berømte myte om det druknede ørige Atlantis. I de senere år er Santorini blevet nærmest komplet overrendt af besøgende fra hele verden. Turister venter på solnedgang over øen i juli i fjor.Fold sammenLæs mereFoto: Aris Oikonomou/AFP/Ritzau Scanpix. På Santorini kan man stadig tydeligt se arrene af det historiske udbrud, for hele bugten rundt om øgruppen er ét stort sammensunket vulkankrater – en såkaldt caldera. Ingen forestiller sig dog, at det kommer til at udvikle sig lige så vildt i denne omgang. Men de vedvarende jordrystelser er stadig alvorlige advarselssignaler, og endnu er det uvist, om turister kan vende tilbage til den attraktive ø i den kommende højsæson. I fjor fik Santorini, der er lidt mindre end Amager, besøg af langtover tre millioner turister, herunder utallige på krydstogtskibe. Det skabte både lange køer og stærkt opskruede priser. Samt krav om mere kontrol med mængden af daglige besøgende.",
        "metadata": {
            "source": "https://www.berlingske.dk/videnskab/folk-flygter-fra-graesk-jetset-oe-risiko-for-omfattende-naturkatastrofe",
            "image_url": null,
            "publication_time": "Fredag d. 07. februar 2025, kl. 21.28",
            "author": "Lars Henrik Aagaard",
            "related_links": [],
            "attachments": []
        }
    }
}