{
    "version": "1.0",
    "document": {
        "id": "https://www_berlingske_dk/business/fannie-mae-sagsoeger-ni-af-verdens-stoerste-banker",
        "title": "Fannie Mae sagsøger ni af verdens største banker",
        "content": "Fannie Mae sagsøger ni af verdens største banker samt British Bankers Association, den britiske sammenslutning af store banker, for påstået manipulation af renten i forbindelse med Libor-skandalen. Af søgsmålet fremgår det, at Fannie Mae forlanger 800 mio. dollar i erstatning fra bankerne som en konsekvens af manipulation med bl.a. Libor-renten. Det skriver Wall Street Journal.  - Fannie Mae har indgivet dette søgsmål for at inddrive de tab som man har lidt i forbindelse med de sagsøgtes manipulation med Libor-renten, udtaler en talsmand fra virksomheden. I søgsmålet hævder Fannie Mae, at bankerne aftalte at undertrykke den amerikanske Libor-rente, og indeholder en analyse hvor man konkluderer, at bankernes Libor-indberetninger er særligt slående på dage, hvor man indgik store swap-aftaler med Fannie Mae.  Blandt de sagsøgte banker er blandt andre Rabobank, RBS, UBS og Barclays, som alle har indgået forlig med regulationsmyndigheder, indrømmet forseelser og har betalt milliardbøder.  ",
        "metadata": {
            "source": "https://www.berlingske.dk/business/fannie-mae-sagsoeger-ni-af-verdens-stoerste-banker",
            "image_url": "https://berlingske.bmcdn.dk/media/cache/resolve/image_x_large/image/31/310062/6936043-fannie-mae_business.jpg",
            "publication_time": "Fredag d. 01. november 2013, kl. 09.14",
            "author": null,
            "related_links": [],
            "attachments": []
        }
    }
}