{
    "version": "1.0",
    "document": {
        "id": "https://www_berlingske_dk/indland/to-mistaenkte-maend-er-faengslet-efter-knivstik-paa-mors",
        "title": "To mistænkte mænd er fængslet efter knivstik på Mors",
        "content": "To mænd er blevet varetægtsfængslet, efter at en 25-årig mand lørdag blev stukket med kniv i Nykøbing Mors. Det er resultatet af et retsmøde søndag, hvor fængslingen er blevet sat til at vare foreløbigt fire uger. Det oplyser Midt- og Vestjyllands Politi på Twitter. Mændene, der er 24 og 30 år, er begge sigtet for drabsforsøg. Politiet oplyser ikke, hvordan de forholder sig til sigtelsen. Knivoverfaldet på den 25-årige fandt sted lørdag morgen på en adresse på Bangsgade i Nykøbing Mors. Han blev efterfølgende bragt til hospitalet i Aalborg, hvor hans tilstand lørdag formiddag blev betegnet som »stabil«. Senere på dagen oplyste politiet, at de havde anholdt de to mistænkte mænd, som nu er blevet varetægtsfængslet. Søndagens retsmøde om fængslingen foregik for lukkede døre, hvilket betyder, at nærmere detaljer om sagen hemmeligholdes. /ritzau/ ",
        "metadata": {
            "source": "https://www.berlingske.dk/indland/to-mistaenkte-maend-er-faengslet-efter-knivstik-paa-mors",
            "image_url": "https://berlingske.bmcdn.dk/media/cache/resolve/image_x_large/image/165/1652947/24363593-politi---20230305112550466_org.jpeg",
            "publication_time": "Søndag d. 05. marts 2023, kl. 11.30",
            "author": null,
            "related_links": [],
            "attachments": []
        }
    }
}