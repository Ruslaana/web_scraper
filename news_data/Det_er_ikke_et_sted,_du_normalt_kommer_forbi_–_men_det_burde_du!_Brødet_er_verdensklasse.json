{
    "version": "1.0",
    "document": {
        "id": "https://www_berlingske_dk/gastronomi/det-er-ikke-et-sted-du-normalt-kommer-forbi-men-det-burde-du-broedet-er",
        "title": "Det er ikke et sted, du normalt kommer forbi – men det burde du! Brødet er verdensklasse",
        "content": "Vi fik lov til at spise morgenmad med Lidos bedste kunde, en omtrent treårig dreng. Det hævdede hans mor i hvert fald, at han var, på højlydt engelsk med italiensk accent. Kvinden bidrog med en herlig middelhavsenergi, der ruskede lidt op i resten af stedets mere nordisk fåmælte gæster. Det mindede også om, at den slags byliv, hvor man møder sine medborgere over kaffe og morgenmad på en café, ikke længere er noget, man kun kan opleve i sine ferier sydpå – og det er jo herligt. Det er også en italiener, der en af hovedfolkene bag Lido på Vester Voldgade i det lidt døde område lige ved det udskældte Blox. På Lido huserer den dygtige italienske bager Chiara Barla, som også har fingrene i bolledejen påApotek 57og Riviera. Lido ligger lige overfor Blox.Fold sammenLæs mereFoto: Mathias Svold. Og særligt bagværket, hvoraf vi prøvede en bolle med ost og en citron- og birkessnegl, var da også i top. Vi begyndte dog med lidt varme retter – eller det var det i hvert fald meningen, de skulle være. Først en madpandekage med comtécreme, bagt græskar og karamelliserede skalotteløg. Det var iskoldt udenfor, og det havde været dejligt med en varm crêpe. Min første bid af crêpen var desværre stuetemperatur, om end bidderne blev lunere mod centrum af retten. At retten var kold, skyldtes nok dels, at tallerkenerne tilsyneladende ikke var varmede, og at ostecremen var køleskabskold. Crêpe med græskar og ostecreme.Fold sammenLæs mereFoto: Mathias Svold. Der var ret store mængder creme i, og den smagte mere af flødeskum, end den smagte af den lækre franske ost. Kold mad kræver typisk mere salt for at smage af noget, end varm mad gør, og måske derfor blev hele retten en anelse kedelig, selvom den var godt tænkt. Bedre – og endda billigere – var vores tærte, en quiche med kimchi, den koreanske fermenterede kål. Den var virkelig smuk at se på med sin flotte afbagning, den præcise udskæring, og den smagte, for at sige det lige ud, helvedes godt. Dét, selvom quichen kun lige akkurat var lun, gående mod lunken. Quichen var perfekt saltet, og æggemassen var bagt perfekt, så den ikke var blevet grynet. Quichen serveredes med lidt agurkesalat. Den smagte blot af sprøde agurker, og var et fint, friskt element.Fold sammenLæs mereFoto: Mathias Svold. Den var dryppet med lidt sirup, og det fungerede overraskende godt sammen med de dybe smage af ost, æg og gæret kål. Midt i quichenyderiet kom der pludselig en tjener gående forbi med de såkaldte »folded eggs on toast« til en af de andre gæster. Jeg kunne på lang afstand se, at æggene var perfekt tilberedte, og hvis jeg kommer tilbage til Lido, så vil jeg uden tvivl vælge den ret. Vi måtte dog passe vores egen tallerken, for vi havde også bestilt en bolle med ost. Surdejsbollen var virkelig god og sprød udenpå, hjulpet på vej af et drys groft majsmel – det som man bruger til at lave polenta – på toppen, der var bagt knasende sprødt i ovnen. Krummen var luftig og saftig og det piskede smør smagte, som det altid gør – lidt mindre interessant end almindeligt, upisket smør. En BMO af høj kvalitet.Fold sammenLæs mereFoto: Mathias Svold. Til gengæld var de medfølgende skiver 24-måneders Comté virkelig gode. Haps! Til maden fik vi kaffe og kombucha. Kaffebønnerne til Lidos kaffe kommer fra det gode risteri La Cabra, der oprindelig er fra Aarhus, men som har rykket sit risteri til København. Men til min store skuffelse kunne man ikke fåfilterkaffe. Til gengæld var min americano god, idet de ikke havde fortyndet espressoen med for meget vand. Min ledsagersflat whitehavde også for en gangs skyld det rigtige forhold mellem espresso og varm mælk, så hun ikke fik en hel spand varm sødmælk, men en fin lille kop stærk kaffe. Kombuchaen duftede parfumeret, nærmest henad rosenvand. Den smagte syrligt, perlede rigtigt på tungen og var god. Vi var mere end mætte, men måtte prøve lidt af stedets mange søde sager, der står på æggende parade ved kassen, hvor man også bestiller, som Lidos egen version af slikhylden ved kassen i Netto. Foto: Mathias Svold. Vi delte en citron- og birkesbolle, der havde form som en snegl. Den smagte dejligt af kardemomme fra dejen og af citron, dels fra lidt citronskal, der var drysset perfekt henkastet på toppen, og dels fra en dejlig sød/syrlig citroncreme i midten. Ud over at smage perfekt var den utrolig smuk at se på, og den havde perfekte blanding mellem let sprødhed udenpå og cremet blødhed indeni. Det var virkelig bagværk i verdensklasse og helt klart værd at gå på Lido efter, skulle man være i nærheden. Lido er ikke lige et sted, man kommer forbi, med mindre man skal besøge Blox. Alligevel er det stærkt populært. Man kan ikke bestille bord, og folk stod derfor og ventede på at få plads. Det øjeblik vi rejste os, var der straks to andre par, der var klar til at sætte sig efter en kort diskussion om, hvem der kom først. Vi hyggede os, og al maden var lækker og gennemtænkt, bortset fra serveringstemperaturen. Derfor bliver det til fire stjerner til Lido, som med nogle varmere serveringer snildt kunne være blevet til fem. Tak for mad. Lido Vester Voldgade 104, 1552 København V. FAKTADet fik viSurdejsbolle med ost og pisket smør, 48 kronerCrêpe med Comtécreme, bagt græskar og karamelliserede skalotteløg, 140 kronerKimchi quiche med agurkesalat, 100 kronerCitron/birkes-bolle, 50 kronerKombucha, 55 kronerFlat white, 45 kronerAmericano, 40 kronerFOLD UD Surdejsbolle med ost og pisket smør, 48 kroner Crêpe med Comtécreme, bagt græskar og karamelliserede skalotteløg, 140 kroner Kimchi quiche med agurkesalat, 100 kroner Citron/birkes-bolle, 50 kroner  Kombucha, 55 kroner Flat white, 45 kroner Americano, 40 kroner   FAKTASådan tildeler vi stjernerPå Berlingske giver vi stjerner ud fra en absolut skala.Det betyder, at alle steder, vi klassificerer som »restaurant«, vurderes kvalitativt i direkte forhold til hinanden.Det vil også sige, at en meget billig restaurant, der får for eksempel tre stjerner, sagtens kan være et besøg værd for den prisbevidste.Når vi vurderer en restaurantoplevelse, lægges der primært vægt på maden.Stjernerne kan afkodes på følgende måde:★: et helt uacceptabelt måltid.★★: et måltid et stykke under forventeligt niveau.★★★: et gennemsnitligt måltid, der både kan indeholde gode momenter og enkelte skuffelser.★★★★: det tilfredsstillende kvalitetsmåltid.★★★★★: vellykket gastronomi af høj karakter. Typisk er vi oppe lige under eller på niveau med én Michelin-stjerne.★★★★★★: gastronomi af usædvanlig høj kvalitet, typisk i den højeste ende af Michelin-skalaen.Når vi anmelder andre typer måltider end »restaurant«, som for eksempel frokost, spisebar/gastropub*, vinbar, morgenmad og sandwich, det vil sige alt andet end »restaurant«, er det underforstået, at en anmeldelse af for eksempel en sandwich altid anmeldes udelukkende i forhold til andet i sin egen kategori.Det vil sige, en sandwich er altid målt op mod andre sandwicher og aldrig op mod en middag på for eksempel Noma.*Spisebar/spisested/gastropub dækker over et helt uformelt spisested, ofte uden bordservering og reservation, hvor to personer typisk kan spise for under 1.000 kroner, inklusive vin og vand.FOLD UD På Berlingske giver vi stjerner ud fra en absolut skala. Det betyder, at alle steder, vi klassificerer som »restaurant«, vurderes kvalitativt i direkte forhold til hinanden. Det vil også sige, at en meget billig restaurant, der får for eksempel tre stjerner, sagtens kan være et besøg værd for den prisbevidste. Når vi vurderer en restaurantoplevelse, lægges der primært vægt på maden. Stjernerne kan afkodes på følgende måde:★: et helt uacceptabelt måltid.★★: et måltid et stykke under forventeligt niveau.★★★: et gennemsnitligt måltid, der både kan indeholde gode momenter og enkelte skuffelser.★★★★: det tilfredsstillende kvalitetsmåltid.★★★★★: vellykket gastronomi af høj karakter. Typisk er vi oppe lige under eller på niveau med én Michelin-stjerne.★★★★★★: gastronomi af usædvanlig høj kvalitet, typisk i den højeste ende af Michelin-skalaen. Når vi anmelder andre typer måltider end »restaurant«, som for eksempel frokost, spisebar/gastropub*, vinbar, morgenmad og sandwich, det vil sige alt andet end »restaurant«, er det underforstået, at en anmeldelse af for eksempel en sandwich altid anmeldes udelukkende i forhold til andet i sin egen kategori. Det vil sige, en sandwich er altid målt op mod andre sandwicher og aldrig op mod en middag på for eksempel Noma. *Spisebar/spisested/gastropub dækker over et helt uformelt spisested, ofte uden bordservering og reservation, hvor to personer typisk kan spise for under 1.000 kroner, inklusive vin og vand.",
        "metadata": {
            "source": "https://www.berlingske.dk/gastronomi/det-er-ikke-et-sted-du-normalt-kommer-forbi-men-det-burde-du-broedet-er",
            "image_url": "https://berlingske.bmcdn.dk/media/cache/resolve/image_x_large_vertical/image/187/1876520/24866664-der-er-hyggelig-hjemlig-stemning-p-lido.jpg",
            "publication_time": "Mandag d. 13. januar 2025, kl. 11.41",
            "author": "Joachim Talbro Paulsen",
            "related_links": [],
            "attachments": []
        }
    }
}