{
    "version": "1.0",
    "document": {
        "id": "https://www_berlingske_dk/sport/lars-ellers-washington-ydmyger-stanley-cup-vinderne",
        "title": "Lars Ellers Washington ydmyger Stanley Cup-vinderne",
        "content": "Washington. Washington Capitals har haft problemer med at få pucken i mål på det seneste, men natten til torsdag skøjtede Lars Ellers klub hen over Crosby og co. Her vandt Washington Capitals i NHL-opgøret hele 7-1 hjemme over Pittsburgh Penguins, der ellers er forsvarende Stanley Cup-vinder og blandt andre har stjernespilleren Sidney Crosby på holdet. Washington Capitals havde før opgøret blot scoret fem mål i fire kampe, og snakken om en kriseramt offensiv på holdet var begyndt at ulme i den lokale presse. Pludselig tog et eller andet dog ved mandskabet, og Washington hamrede pucken i mål hele syv gange. De syv scoringer er det højeste antal mål, Washington har scoret imod Pittsburgh siden maj 1995. Lars Eller gjorde sig ikke bemærket i statistikken med hverken scoringer eller oplæg i de godt 12 minutter, han fik på isen. I stedet var det svenske Nicklas Bäckström, der var i fokus, da han blev noteret for fem point i kampen med to scoringer og tre assister. Storsejren kom efter to tabte kampe i træk for Ellers klub, som spillede sig op på tredjepladsen i Eastern Conference. Her har Washington Capitals 22 point ligesom Pittsburgh på fjerdepladsen, men Washington har en bedre målscore. /ritzau/",
        "metadata": {
            "source": "https://www.berlingske.dk/sport/lars-ellers-washington-ydmyger-stanley-cup-vinderne",
            "image_url": "https://berlingske.bmcdn.dk/media/cache/resolve/image_x_large/image/11/119812/15472666-nhl-washington-capitals-at-ch.jpeg",
            "publication_time": "Torsdag d. 17. november 2016, kl. 08.35",
            "author": null,
            "related_links": [],
            "attachments": []
        }
    }
}