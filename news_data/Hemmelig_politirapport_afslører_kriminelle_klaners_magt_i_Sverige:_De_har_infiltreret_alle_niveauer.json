{
    "version": "1.0",
    "document": {
        "id": "https://www_berlingske_dk/internationalt/hemmelig-politirapport-afsloerer-kriminelle-klaners-magt-i-sverige",
        "title": "Hemmelig politirapport afslører kriminelle klaners magt i Sverige: De har infiltreret alle niveauer",
        "content": "De kan knyttes til skyderier og bombesprængninger. Men også lokale politikere, medlemmer af Riksdagen og entreprenører har forbindelser til det kriminelle såkaldte Södertälje-netværk. Faktisk har familieklanen fået så meget magt, at den har infiltreret alle niveauer af civilsamfundet i Södertäjle, afslører en hidtil hemmeligstemplet politirapportifølge Expressen. Rapporten beskriver, hvordan kriminelle familieklaner vinder større indflydelse i det sydlige og vestlige Sverige – og i Stockholm-forstaden Södertälje er det allermest tydeligt. Her har Södertälje-netværket, som klanen kaldes i rapporten, etableret et regulært parallelsamfund: Ved hvert lokalvalg sørger klanen for at opstille kandidater på både venstre- og højrefløjen, og den har infiltreret både banker, sygehuse, forsikringsselskaber, jobcentre og ejendomsmarkedet i byen, slår rapporten fast. Ja, selv den lokale kirke er styret af den kriminelle klan. »Med sin tilstedeværelse på alle niveauer har Södertälje-netværket formået at konsolidere dets position og indflydelse,« står der i rapporten. »Det er politiets indtryk, at medlemmerne af Södertälje-netværket ikke anser sig selv for at være kriminelle, men entreprenører. Gruppens mål og behov har primær betydning, mens svenske love og regler får sekundær betydning.« I weekenden advarede vicerigspolitichef Mats Löfving netop om de kriminelle familieklaner,da han fortalte,at der i Sverige findes mindst 40 slægtsbaserede kriminelle netværk, som regerer den kriminelle underverden. »De er kommet til Sverige, påstår jeg, entydigt med det formål at organisere og systematisere kriminalitet,« fortalte Löfving i weekenden i et interview til Sveriges Radio. Han udtalte sig på baggrund af en rapport, som det svenske politis efterretningstjeneste udarbejdede i januar. Det er den samme rapport, som Expressen nu har læst. Rapporten skildrer, hvordan 36 forskellige slægtsbaserede kriminelle netværk vinder indflydelse i særligt det sydlige og vestlige Sverige. Alle familierne har rødder i Mellemøsten, skriver Expressen, men der er intet i rapporten, der understøtter Löfvings påstand om, at de skulle være kommet til Sverige med det ene formål at organisere kriminalitet. Tværtimod tyder alt på, at det er familier, som har opholdt sig i Sverige i flere årtier. I Södertälje kan netværket opdeles i tre grene: en ulovlig gren, en lovlig gren og en institutionel gren. Den ulovlige gren består af cirka 130 personer, som lever af afpresning, gældsinddrivelse, våben- og narkosalg, matchfixing og ulovlige spille- og natklubber, skriver Expressen. Den lovlige gren består af de ledende familier i netværket. De er entreprenører og er stærkt forankrede i civilsamfundet, i og med at de ejer boliger og ejendomme. Og de tjener blandt andet deres penge på at leje lokaler ud til personer, som arrangerer ulovlige fester og spilleklubber. Men allermest chokerende er nok, at Södertälje-netværket også kan have national indflydelse. For gruppen er også blevet knyttet til fire personer, som i løbet af de seneste 20 år har været medlemmer af den svenske rigsdag, afslører rapporten. En af dem, Robert Halef fra Kristdemokraterna, sidder stadig i Riksdagen i dag. Han blev i 2010 valgt ind som lokalpolitiker fra Södertälje og har nu på det kraftigste måttet afvise, at han skulle have nogen forbindelser til det kriminelle netværk. »Jeg føler mig krænket, og min familie føler sig krænket,«siger han til Aftonbladetom beskyldningerne: »De har lyttet til sladder og mudderkastning,« tilføjer han om politiets efterretninger. En anden politiker, som knyttes til Södertälje-netværket, er Yilmaz Kerimo, som sad i Riksdagen for Socialdemokraterna fra 2002 til 2018. I dag er han fuldmægtig i Södertälje Kommune og tilknyttet den offentligt ejede lokale virksomhed Telge AB, som blandt andet formidler boliger og energi til Södertäljes indbyggere. Også han afviser at skulle have haft forbindelser til Södertalje-netværket, ligesom hans overordnede giver udtryk for, at hun ingen fakta har at forholde sig til. »Jeg har aldrig hørt tale om det tidligere, og der er ingen, som har kontaktet mig angående den her rapport. Jeg har absolut ingen forbindelser til nogen kriminelle netværk,« skriver Yilmaz Kerimo i en SMS til Expressen.",
        "metadata": {
            "source": "https://www.berlingske.dk/internationalt/hemmelig-politirapport-afsloerer-kriminelle-klaners-magt-i-sverige",
            "image_url": "https://berlingske.bmcdn.dk/media/cache/resolve/image_x_large/image/133/1331265/23515018-protest-mot-koranbrnning.jpg",
            "publication_time": "Fredag d. 18. september 2020, kl. 12.40",
            "author": "Thomas Aagaard",
            "related_links": [],
            "attachments": []
        }
    }
}