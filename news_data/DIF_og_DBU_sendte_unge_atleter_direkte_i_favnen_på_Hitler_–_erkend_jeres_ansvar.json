{
    "version": "1.0",
    "document": {
        "id": "https://www_berlingske_dk/kronikker/dif-og-dbu-sendte-unge-atleter-direkte-i-favnen-pa-hitler-erkend-jeres",
        "title": "DIF og DBU sendte unge atleter direkte i favnen på Hitler – erkend jeres ansvar",
        "content": "Onsdag fejrer vi Danmarks befrielse, og onsdag aften kl. 21 afslutterDR2 sin serie om dansk idræts forhold til Nazitysklandfra Hitlers magtovertagelse i 1933 til befrielsen af Danmark i 1945 for nøjagtig 76 år siden. Serien med titlen »Fanget i Hitlers spil – danske sportsstjerners dilemma« begynder ved OL i Berlin i 1936, hvortil svømmeforbundet og Danmarks Idræts-Forbund (DIF) sender den kun 12-årige Inge Sørensen, hvis familie heldigvis kan værne hende mod at sluge den værste nazistiske propaganda råt. Så heldig er en anden svømmer, den 15-årige Ragnhild Hveger, ikke, for hendes familie udvikler sig i stadigt mere tyskvenlig retning, og stemplet som landsforræder i befrielsesårene kommer hun til at betale en meget høj pris for sit engagement i det nazistiske Tyskland og dets forførende kropskultur. Hvad møder de to piger og de øvrige 119 danske atleter i Berlin? Omkring halvdelen af OL-byggerierne er ikke indrettet til sport, men til en kult for Føreren. Da Hitler skal åbne OL, begynder han da heller ikke på det olympiske stadion, men holder en andagtsstund sammen med krigsminister von Blomberg i den såkaldte Langemarckhalle, der er et mausoleum til minde om nazismens martyrer og til ære for den mandlige offerdød. For Hitler er det altså ikke, som den tilrejsende sportsverden tror, de vitale og livsduelige unge atleter inde på stadion, der udgør projektet. De er kun et middel til det egentlige formål: Den mandlige offerdød for Føreren på slagmarken.  Men hvorfor afholder nazisterne så overhovedet OL? Det sker for at overbevise det internationale samfund om, at Nazityskland – trods indførelsen af de antisemitiske Nürnberglove, oprustning og indførelse af værnepligt i 1935 og besættelsen af det demilitariserede Rhinland i marts 1936 – er en fredelig og åben nation, hvor alle er velkomne, uanset om de er sorte eller jøder, kommunister eller demokrater. Derfor bliver alle jødehadende slogans på husmure og døre malet over, mens OL foregår, og antisemitiske blade som »Der Stürmer« lukkes mens legene står på. Da Hitler på åbningsdagen træder ind i æreslogen på Olympia Stadion, lyder under et minuts tavshed den mægtige olympiske klokkes slag fra det dedikeret til Hitler såkaldte »Førertårn«. Klokken er ciseleret med hagekorssymboler, med den tyske ørn og med Førerens ord til alverdens ungdom: »Ich Rufe die Jugend der Welt« (Jeg kalder alverdens ungdom). Nazisterne forsøger at skabe en religiøs Hitlerkult, og iscenesættelsen af Førerens ankomst er total: Fra højttalerne på stadion lyder: »Vær opmærksom! Der Führer kommer nu ind på stadion!« Han følges af øredøvende »Heil Hitler«-råb og oprakte arme fra publikum. Dernæst spilles »Deutschland, Deutschland über alles« og den nazistiske slagsang »Horst Wessel-Lied.« Til sidst spiller Berliner Philharmonikerne arien »Halleluja« fra Händels »Messias«, hvilket i konteksten må opfattes som tilegnet Føreren, der iscenesættes som den nye handlekraftige, militærklædte frelser. Legene kan begynde, akkompagneret af zeppelineren, det nye Tysklands teknologiske vartegn, som svæver ind over stadion. »Hvad møder de to piger og de øvrige 119 danske atleter i Berlin? Omkring halvdelen af OL-byggerierne er ikke indrettet til sport, men til en kult for Føreren.«Fold sammenLæs mereFoto: HO. Ikke kun mange sportsfolk bliver forført, det samme gælder sportsjournalister som vores egen af Statsradiofonien udsendte journalist, Gunnar »Nu« Hansen, der i 1944 begejstret husker tilbage på den genkommende appel til verdens ungdom: »Jeg glemmer aldrig den sidste aften på det olympiske stadion i Berlin 1936, da alle 100.000 tilskuere rejste sig op – man greb sidemandens hånd – ligegyldig hvilken nation han eller hun tilhørte – og råbet »Jeg kalder verdens ungdom« gjaldede gennem det dødstille stadion. I september 1939 indleder Tyskland så Anden Verdenskrig. Den stærke tyske charmeoffensiv under og efter OL over for det lille »ariske« Danmark viser sig at have båret frugt, for Danmark går nu international enegang ved som det (endnu) eneste frie land uden for den tyske indflydelsessfære at fortsætte idrætssamarbejde med brandstifteren. Hitler og Goebbels’ strategi i relation til sportssamarbejdet med Danmark er gradvist at kunne vinde den sportsglade danske ungdom over på tysk side, som det tidligere er lykkedes med den tyske ungdom via ungdomsorganisationerne Hitlerjugend og Bund Deutscher Mädel. De første besættelsesår bliver en guldalder for det dansk-tyske idrætssamarbejde, der er langt mere intenst end nogen periode før eller efter. Samarbejdet på idrætsfronten bliver det mest omfattende danske eksempel på kulturelt samarbejde med besættelsesmagten, og i den tyske propaganda bliver det set som et tegn på idrættens evne til at forbinde to folk. Ved sportsstævner vajer hagekorsbannere side om side med Dannebrog, de tyske idrætsfolk heiler, og de tyske tilskuere heiler tilbage, og der bliver sunget både »Kong Christian stod ved højen Mast« og første vers af »Deutschland, Deutschland über Alles«, der i Tyskland bliver efterfulgt af den nazistiske slagsang »Horst Wessel-Lied«. Den danske svømmepige Ragnhild Hveger vandt sølv medalje. Her står hun med æsken pyntet med Dannebrogsflag og hagekors.Fold sammenLæs mereFoto: Unknown. De danske sportsorganisationer sender ikke kun danske sportsfolk som Ragnhild Hveger og Inge Sørensen til det land, der nu har besat os, men også til et land, der er i krig. Landsholdsmålmanden Eigil Nielsen fortæller i sin erindringsbog »På mål for Danmark« fra 1950 om den første fodboldlandskamp mod Tyskland under besættelsen i november 1940. Under overskriften »Landsholdet i dødsfare« beretter han om holdet – under ledelse af Dansk Boldspil-Unions formand, Leo Frederiksen, og med Gunnar Nu Hansen som udsendt reporter – på deres farefulde færd for at nå deres hotel gennem Hamborgs gader under britiske bombardementer: »Vi delte os i små grupper, hver med sin gruppefører, tog vore tasker og kufferter oven på hovedet som ’beskyttende’ hjælme mod projektiler, granatstumper og neddryssende murbrokker og startede den livsfarlige færd mod hotellet.« DR-serien kulminerer med fortællingen om Befrielsen og viser, hvordan spotlyset i glædesrusen ikke bliver rettet mod idrætstoppens samarbejde med tyskerne, men mod de menige medlemmer, der er kommet for tæt på tyskerne, som for eksempel Ragnhild Hveger, der må skjule sig i Sverige og ikke får mulighed for at stille op ved OL i London i 1948, der ellers kunne være blevet hendes karrieres højdepunkt.  Hvad der i seriens sidste afsnit ikke fortælles, men som nok kan interessere seerne er, hvordan det lykkes for DIF at få vasket billedet af nethinden hos alle de idrætsfolk, fans og den offentlige opinion, der i pressen eller direkte på lægterne har oplevet tyskerkampene. Det sker ved et væld af kampe arrangeret mellem danske fodboldhold og de britiske befriere som for eksempel 15. maj 1945 i Aarhus mellem et hold lokale sabotører og et hold fra Montgomerys ørkenrotter for øjnene af 12.000 tilskuere. Dagen efter spiller et hold britiske faldskærmsjægere så i Idrætsparken mod et hold danske sabotører for 21.000 begejstrede tilskuere. Nu kan også alle de tilskuere, der ikke kunne drømme om at gå til en tyskerkamp endelig se en kamp mod hold fra De Vestallierede. Hvilken befrielse! »De danske sportsorganisationer sender ikke kun danske sportsfolk som Ragnhild Hveger og Inge Sørensen til det land, der nu har besat os, men også til et land, der er i krig,« skriver Hans Bonde. Her ses den danske svømmepige Ragnhild Hveger give autografer til italienske deltagere.Fold sammenLæs mereFoto: Unknown. Som en historisk lære kunne man ønske, at DIF og DBU erkender deres historiske ansvar for at have sendt unge sportsudøvere direkte i den tyske propagandas favn på et eksistentielt tidspunkt i den nyere Danmarkshistorie. Et første skridt kunne være, at DIF kårer den jødiske bryder Abraham Kurland til dets Hall of Fame. Kurland vinder sølvmedalje ved OL i 1932, kan ikke deltage i det antisemitiske regimes olympiske lege i 1936 og mister siden sin chance for en guldmedalje ved de pga. Hitlers krig aflyste lege i 1940, og i oktober 1943 må han over hals og hoved flygte til Sverige pga. Jødeaktionen. Med en sådan gestus vil DIF kunne sende et signal om at tage sine historiske erfaringer alvorligt til beroligelse for alle de fans og andre danskere, der i disse dage føler, at DIF indtil videre har optrådt alt for blåøjet og passivt i forhold til atlægge pres på den kommende værtsnationved fodbold-VM i Qatar. Hans Bonde er professor, dr.phil. i historie Kronikken er baseret på Hans Bondes forskning senest udmøntet i bogen »Med Kroppen ind i Kulturen« (medvirken Stanis Elsborg, Syddansk Universitetsforlag, 2020).",
        "metadata": {
            "source": "https://www.berlingske.dk/kronikker/dif-og-dbu-sendte-unge-atleter-direkte-i-favnen-pa-hitler-erkend-jeres",
            "image_url": "https://berlingske.bmcdn.dk/media/cache/resolve/image_x_large_vertical/image/141/1417712/23734845-klummen.jpg",
            "publication_time": "Onsdag d. 05. maj 2021, kl. 07.00",
            "author": null,
            "related_links": [],
            "attachments": []
        }
    }
}