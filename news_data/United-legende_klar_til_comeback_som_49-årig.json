{
    "version": "1.0",
    "document": {
        "id": "https://www_berlingske_dk/sport/united-legende-klar-til-comeback-som-49-aarig",
        "title": "United-legende klar til comeback som 49-årig",
        "content": "49 år? Det er da ingen alder, mener Teddy Sheringham. Angriberen, der for alvor skød sig ind i fodboldhistorien med et mål i Manchester Uniteds tillægstids-vending mod Bayern München i Champions League-finalen i 1999, kan være på vej mod et opsigtsvækkende comeback. Han er i dag Stevenage-manager, og han har registreret sig som spiller i truppen til onsdagens Herts Senior Cup-kamp mod Welwyn Garden City. I øvrigt sammen med sin assistent Kevin Watson. Herts Senior Cup er en grevskabs-turnering udelukkende for Hertfordshire-hold. Til daglig spiller Stevenage i League Two. Fra Stevenage meddeler man ifølge BBC, at ’det ikke er en usædvanlig begivenhed i klubben’, at klubbens træner osv vælger at stille op i den lille pokalturnering. I seneste sæson havde klubben i den ene League Two-play-off-kamp mod Southend således den dengang 56-årige målmandstræner Dave Beasant med på bænken. Teddy Sheringham nåede at blive den ældste målscorer og markspiller i Premier League inden sit stop i 2008 - han spillede over 24 år for blandt andet Tottenham og Manchester United. Men han har stadig et stykke op til Sir Stanley Matthews, der i 1965 spillede sin sidste ligakamp for Stoke i en alder af 50 år, skriver BBC.",
        "metadata": {
            "source": "https://www.berlingske.dk/sport/united-legende-klar-til-comeback-som-49-aarig",
            "image_url": "https://berlingske.bmcdn.dk/media/cache/resolve/image_x_large_vertical/image/67/670490/11232460-sport-soccer.jpeg",
            "publication_time": "Tirsdag d. 03. november 2015, kl. 17.13",
            "author": null,
            "related_links": [],
            "attachments": []
        }
    }
}