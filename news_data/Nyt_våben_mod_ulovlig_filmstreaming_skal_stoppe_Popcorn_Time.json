{
    "version": "1.0",
    "document": {
        "id": "https://www_berlingske_dk/kultur/nyt-vaaben-mod-ulovlig-filmstreaming-skal-stoppe-popcorn-time",
        "title": "Nyt våben mod ulovlig filmstreaming skal stoppe Popcorn Time",
        "content": "Fildelingstjenesten Popcorn Time har længe været en torn i øjet på de, der forsøger at beskytte danske og udenlandske film mod ulovlig download og streaming. Tjenesten er blevet kaldt piraternes Netflix, fordi den gør det ganske let at skaffe sig adgang til et stort katalog af film, hvoraf langt de fleste er ulovlige at se. Samtidig vises filmen ikke af en central server, men gennem deling mellem et stort netværk af private computere. Derfor er der ikke en decideret hjemmeside at ramme for de, der beskytter rettighederne. Menen ny afgørelse fra retten på Frederiksbergfastslår, at medieafspilleren, som tjenesten her kaldes, også er ulovlig og skal blokeres af de teleselskaber, der udbyder internet. Og det er et gennembrud for kampen mod den ny udvikling i de ulovlige tjenester, mener Rettighedsalliancen, der forener de mange interessenter bag film og andre intellektuelle rettigheder. »Vi har ført en civilretslig blokeringssag, hvor vi har fået medhold i, at teleselskaberne skal blokere det indhold, der gør det muligt for Popcorn Time, at fungere. Både den tekniske software og øvrigt indhold, så hvis man downloader appen, så vil den ikke virke, når teleselskabernes blokering er trådt i kraft,« siger Maria Fredenslund, direktør iRettighedsalliancen.  Hun fremhæver, at man med afgørelsen får en mulighed for at gå efter den nyeste udvikling i den ulovlige film-visning, som netop er de decentrale medieafspillere. I forvejen sørger Rettighedsalliancen for at opspore og få blokeret de hjemmesider, der viser film ulovligt på traditionel vis. Og der er nok at gå efter. »På de 3.000 mest populære hjemmesider, der viser ulovligt materiale, var der sidste år 212 millioner besøg. Og blokering er effektiv. Ifølge vores undersøgelser stopper det 76 procent af de ulovlige forhold, når vi samtidig viser brugerne hen på sider, hvor man kan tilgå materialet på lovlig vis,« fortæller Maria Fredenslund. Når brugerne kommer ind på en blokeret side, popper der nemlig en besked op om, at siden er ulovlig med en henvisning til, hvor man så kan gå hen.  Selv om Maria Fredenslund er tilfreds med rettens afgørelse, mener hun stadig at det burde være politiet, der opretholdt loven på området. Ogbagmandspolitiet har netop som forsøg oprettet en taskforce,der skal gå ind i sager om IP-kriminalitet - overtrædelser af intellektuelle rettigheder, som både handler om film, design og mange andre mærkevare-rettigheder. Men for at politiet skal gå ind i sagen, skal der være en dansk bagmand, man kan gå efter, og det er et problem, konstaterer Maria Fredenslund. »I de fleste af vores sager er der ikke en dansk bagmand - selv om vi oprindeligt fik politiet til at stoppe Popcorn Times danske domæne, stoppede det ikke tjenesten. Det bliver man nødt til at tage stilling til,« siger Maria Fredenslund. Hun bakkes op af producentforeningens formand, Klaus Hansen, der betegner den ulovlige download som et kæmpeproblem, der koster dyrt også for danske producenter.  »Rettighedsalliancen gør et stort stykke arbejde, men vi mangler stadig, at staten stiller de ressourcer til rådighed, som de normalt gør, når noget bliver stjålet. Derfor er det superfint, at man nu laver det forsøg med en taskforce indenfor Bagmandspolitiet rettet mod IP-rettigheder,« siger Klaus Hansen. Tidligere har filmbranchen måttet høre for, at man ikke gav mulighed for at nå filmene på lovlig vis, men det har de sidste fem år ændret på, mener han. »I løbet af de seneste fem år er der kommet en række streaming-tilbud, men det bliver bare aldrig så billigt som musik på  Spotify for forbrugerne. Man kan ikke sammenligne musik med en dansk film, der oftest koster omkring 20 millioner kroner at lave. Hvis der skal være økonomi i dem, så koster de også noget at se, men det budskab er vi ikke for alvor nået ind til de danske forbrugere med endnu,« konstaterer Producentforeningens formand.",
        "metadata": {
            "source": "https://www.berlingske.dk/kultur/nyt-vaaben-mod-ulovlig-filmstreaming-skal-stoppe-popcorn-time",
            "image_url": "https://berlingske.bmcdn.dk/media/cache/resolve/image_x_large/image/6/61603/19405797-popcorn-thor.jpg",
            "publication_time": "Mandag d. 11. december 2017, kl. 14.55",
            "author": "Ivar Carstensen",
            "related_links": [],
            "attachments": []
        }
    }
}