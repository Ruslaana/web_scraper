{
    "version": "1.0",
    "document": {
        "id": "https://www_berlingske_dk/synspunkter/andreas-mogensens-kone-fortjener-ogsaa-heroiske-gloser-og-et",
        "title": "Andreas Mogensens kone fortjener også heroiske gloser og et portrætmaleri",
        "content": "Lad mig først slå fast: Jeg ved ikke noget som helst om Andreas Mogensen og Cecilie Beyers forhold. Men jeg har de seneste seks måneder observeret en fortælling om Andreas Mogensen, der mest af alt har mindet om en superheltehistorie i stort set alle danske medier, hvor han er blevet beskrevet indgående og med heroiske gloser. Og den hæder mener jeg egentlig ville være mere på sin plads, hvis Andreas Mogensens kone, Cecilie Beyer, også modtog den. For mens Andreas Mogensen har udført en række forsøg i rummet – herunder hvordan man kan forbedre astronauternes livskvalitet og arbejdsforhold på lange missioner – så har Cecilie Beyer passet på hendes og Mogensens tre små børn. I seks måneder. Bag enhver succesrig mand står en stærk kvinde. Sådan lyder en gammel talemåde, der bestemt ikke er mindre relevant i dag, hvor kvinders usynlige arbejde fortsat debatteres. Cecilie Beyer har her – ligesom kvinder verden over – udført et arbejde, der overses og negligeres. Og på ingen måde modtager samme anseelse. Hun blev hjemmegående, da parrets børn var helt små, og hun har sørget for dem, der i dag er ni, seks og fire år, de sidste mange måneder, mens hendes mand befandt sig 386 kilometer over jorden. »Det er mindst lige så imponerende, at Cecilie Beyer har stået alene med tre små børn i seks måneder,« mener Laura Skov.Fold sammenLæs mereFoto: Asger Ladefoged. Som kvinder før hende har hun gjort det muligt for manden at tage af sted. Og blive afsted. Børnene har fået smurt madpakker, fulgt til og fra institutioner, blevet puttet om aftenen og er blevet trøstet, når de har savnet deres far. Alt imens Cecilie Beyer vidste, at der var en risiko for, at Andreas Mogensen ikke vendte retur. Han havde inden afrejsen skrevetafskedsbrevetil både børn og hustru, hvis det »værste skulle ske«, som han selv formulerede det i et interview. Lørdag blev det så afsløret, at kunstneren Maria Wendel havdemalet et portrætaf Mogensen. Det hænger nu på Det Nationalhistoriske Museums portrætgalleri på Frederiksborg Slot i Hillerød og forestiller Mogensen svævende i rummet. Maleriet fik stribevis af medier til tasterne – ligesom de i øvrigt gør, når Mogensen foretager sig alt muligt andet Mogensen – og i Politikens artikel om portrættet fra lørdag lyder det: »Han har filmet kæmpelyn i atmosfæren, motioneret, mens han har set cykelruter i virtual reality, svaret på spørgsmål fra skolebørn og været kommandør på Den Internationale Rumstation under Huginn-missionen.« Og jo – det er imponerende. Men det er mindst lige så imponerende, at Cecilie Beyer har stået alene med tre små børn i seks måneder, mens hendes mand var på en potentiel livsfarlig mission. Hvor er portrættet af den kvinde, der har gjort det muligt for Andreas Mogensen at kunne tage afsted? Laura Skov er journalist ",
        "metadata": {
            "source": "https://www.berlingske.dk/synspunkter/andreas-mogensens-kone-fortjener-ogsaa-heroiske-gloser-og-et",
            "image_url": "https://berlingske.bmcdn.dk/media/cache/resolve/image_x_large/image/179/1793525/24699967-andreas-mogensens-kone-cecilie-beyer-har-udfrt-et.jpg",
            "publication_time": "Fredag d. 10. maj 2024, kl. 09.05",
            "author": null,
            "related_links": [],
            "attachments": []
        }
    }
}