{
    "version": "1.0",
    "document": {
        "id": "https://www_berlingske_dk/virksomheder/selskaberne-forsvinder-et-for-et-endnu-en-internetudbyder-bukker",
        "title": "Selskaberne forsvinder ét for ét: Endnu en internetudbyder bukker under",
        "content": "Endnu et af Danmarks mindre bredbåndsselskaber forsvinder. Det er Fastspeeds lavprisselskab, Jetnet, som efter lige over tre år drejer nøglen om. Lidt flere end 10.000 kunder skal dermed skifte internetudbyder. »De mange prisstigninger på at leje sig ind på fiber- og kabel-tv-net sammenholdt med, at de største internetudbydere fortsat sælger under omkostningerne, har gjort det urentabelt at samle de meget prisorienterede kunder op. Levetiden ved at have dem som kunder er simpelt hen blevet for kort til, at de kan tjene sig hjem, og viskaljo tjene penge. Derfor er vi nødt til at rydde op, hvor det ikke kan løbe rundt,« siger Jens Raith, administrerende direktør for og medstifter af det seks år gamle Fastspeed. Jetnet blev lanceret i september 2021af Fastspeed for at nå de særligt prisbevidste, som går efter en lav pris og i øvrigt nærmest klarer sig selv uden kundeservice og måske også uden at få en router leveret. 1. marts 2025 er det imidlertid slut, hvilket alle kunderne lige nu får besked om. »Størstedelen af kunderne bliver flyttet over til Fastspeed med uændrede forhold men med bedre adgang til kundeservice. Omkring en femtedel får justeret hastigheden og/eller prisen,« siger Jens Raith. Jetnet indskriver sig dermed i den stadig længere række af små internetudbydere, som er forsvundet fra det danske marked, typisk fordi de er blevet købt op og siden »slugt« af opkøberen. Listen tæller Fullrate (købt af TDC), Boxer (købt af Norlys), Stofa (købt af Norlys), Kviknet (købt af Ewii), Snappii (overtaget af Fastspeed), Wizer (størstedelen overtaget af Fastspeed) ogsnart Telia (købt af Norlys). »Konkurrencen samles på færre udbydere. Jetnet har været et godt og fint varemærke, men det har haft sin tid,« siger Jens Raith. Fastspeed, som ikke har offentliggjort sit kundetal i en længere periode, er formentlig Danmarks fjerde- eller femtestørste internetudbyder. Selskabet blev stiftet af en række tidligere TDC- og YouSee-direktører og koncentrerer sig om at sælge internetforbindelser til danskerne ved – ligesom masser af andre udbydere – atleje sig ind på landets fiber- og kabel-tv-net. Ejerne af disse net har med en meget omstridt godkendelse fra Erhvervsstyrelsen fået lov til at hæve priserne, hvilket er slået igennem igen her ved årsskiftet. »Vi er nødt til at give prisstigningerne videre 1:1 til kunderne. Typisk er priserne steget med 20 kroner om måneden. Vi har hævet priserne med 10-30 kroner på de net, der stiger, som et spejl af omkostningerne. Det har naturligvis indflydelse på, hvor længe vi kan holde på kunderne. Det forkorter også vores rentabilitet, selv om vi sender regningen videre, for det er os, der får tæskene,« siger Jens Raith. De priser, som internetudbyderne betaler for at leje sig ind på fiber- og kabel-tv-net, varierer meget hen over landet afhængigt af ejeren. Fastspeed begyndte derfor i september 2023 at sælge også mobilt bredbånd, altså internetforbindelse over mobilnettet i stedet for gennem et kabel i væggen. »Visælger rigtigt meget 5G, afhængigt af hvor i landet det er. Hvis vi kan levere skarpe priser i et område gennem faste forbindelse, sælger vi flest af dem, men på de dyreste netværk – Norlys'og Fibias– sælger vi typisk 5G i stedet. Kunderne vil jo gerne spare de 150 kroner om måneden, som kan være forskellen,« konstaterer Jens Raith. Han glæder sig over, at Fastspeed oplever »en sund udvikling med vækst på kunder og bundlinje«. Han fornemmer, at mange nye kunder kommer til, fordi de ertrætte af netop de evindelige prisstigninger, som ud over internetforbindelsen også rammer tv-abonnementerne, der konstant stiger, senest igen her ved årsskiftet. Tv-abonnenter står desuden til at blive ramt afden nye moms på tv-abonnementer, som regeringen indfører fra 1. juli, og som skal betales oveni. Tv-pakker ventes dermed at stige med ekstra 15-20 kroner om måneden, fordi de ikke længere er fritaget moms, sådan som Danmark ellers har haft en EU-undtagelse for. De 300 millioner kroner, som momsen ventes at indbringe, skal finansiere planerne om at købe fængselspladser i udlandet. ",
        "metadata": {
            "source": "https://www.berlingske.dk/virksomheder/selskaberne-forsvinder-et-for-et-endnu-en-internetudbyder-bukker",
            "image_url": "https://berlingske.bmcdn.dk/media/cache/resolve/image_x_large/image/187/1879054/24871234-i-september-2021-ssatte-fastspeeds-administrerend.jpg",
            "publication_time": "Torsdag d. 16. januar 2025, kl. 11.30",
            "author": "Thomas Breinstrup",
            "related_links": [],
            "attachments": []
        }
    }
}