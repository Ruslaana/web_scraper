{
    "version": "1.0",
    "document": {
        "id": "https://www_berlingske_dk/internationalt/mindst-85-draebt-i-restauranteksplosion-i-indien",
        "title": "Mindst 85 dræbt i restauranteksplosion i Indien",
        "content": "Mindst 85 personer er lørdag blevet dræbt efter en gasflaske er eksploderet i et køkken på en fyldt restaurant i Indien, skriver nyhedsbureauet Reuters Folk sad og spiste morgenmad midt i myldretiden, da en eksplosion ramte en restaurant i byen Petlawad, der ligger 800 kilometer syd for New Delhi. Eksplosionen i restauranten blev efterfulgt af en anden eksplosion i et nærliggende lager, hvor er række detonatorer lå ulovligt til opbevarelse, oplyser inspektør hos de lokale myndigheder i Petlawad B.L. Gaur til Reuters. »Da den første eksplosion fandt sted stimlede folk sammen for at se, hvad der skete. Herefter var der en ny eksplosion, som var så voldsom, at vinduerne blev slynget ud af flere bygninger,« siger inspektøren. Lokale øjenvidner beskriver over for Reuters, at lig lå på gaden nær den kollapsede restaurant og flere mennesker søgte efter overlevende. Politiet forventer, at dødstallet kommer til at stige i løbet af lørdagen. Over for indisk tv har Indiens premierminister Shivraj Singh Chouhan gjort det klart, at eksplosionen vil blive undersøgt nærmere. »Det er en tragisk hændelse, som har chokeret mig. Vi vil undersøge nærmere, hvad der kan være årsag til eksplosionen,« siger han. Familierne til de afdøde vil modtage en økonomisk kompensation på 200.000 rupier svarende til i underkanten af 20.000 danske kroner.",
        "metadata": {
            "source": "https://www.berlingske.dk/internationalt/mindst-85-draebt-i-restauranteksplosion-i-indien",
            "image_url": "https://berlingske.bmcdn.dk/media/cache/resolve/image_x_large/image/67/679656/10595678-india-blast.jpg",
            "publication_time": "Lørdag d. 12. september 2015, kl. 16.00",
            "author": null,
            "related_links": [],
            "attachments": []
        }
    }
}