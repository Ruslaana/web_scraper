{
    "version": "1.0",
    "document": {
        "id": "https://www_berlingske_dk/bolig-bil-og-baad/glem-draebersneglen-her-er-haveejernes-nye-skraek",
        "title": "Glem dræbersneglen: Her er haveejernes nye skræk",
        "content": "Danske haveejere har fået en ny plage. Gennem efterhånden en del år har dræbersnegle været blandt sommerens største samtalemner i danske haver, fordi de små, slimede bæster formerer sig hurtigere, end man har mulighed for at udrydde dem. Men nu har dræbersneglen fået konkurrence. Det er den noget mere charmerende – men efter sigende lige så store plage – plettet voldsnegl, der har sneget sig ind i villahaverne, og som ifølge Miljøstyrelsen er under spredning og derfor bør bekæmpes. De er nemlig ligesom dræbersnegle invasive – altså indført kunstigt til Danmark – og derfor har de potentiale til at skade de oprindelige arter.  Boligen har spurgt Jesper Carl Corfitzen, der er haveekspert hos Bolius, om alle de ting, der er værd at vide om Plettet Voldsnegl. Hvordan kan det være, at haven pludselig har fået en ny plage? »Som med andre invasive arter kan de pludselig vise sig problematiske og blive en plage. Derfor skal du altid være varsom med, hvilke dyr og planter du slæber ind i haven.« Hvor er plettet voldsnegl kommet fra? »Plettet voldsnegl kommer oprindeligt fra Vesteuropa og Middelhavsområdet, men er siden indført i ganske mange lande.«  Hvordan har voldsneglen fået sit navn? »Plettet voldsnegl blev første gang udsat på Christianhavns volde i København – deraf navnet, som ikke skal henledes til, at den skulle være særlig voldelig.« Er plettet voldsnegl giftig? »Sneglen er ikke giftig men derimod en delikatesse i nogle lande, hvor den spises på linie med vinbjergsnegle.« Hvordan formerer havens nye plage sig siden der er så mange? »Plettet voldsnegl er en hermafrodit (tvekønnet), og når to snegle parrer sig, kan begge individer få afkom. Og da de lægger op til 150 æg hver, kan det hurtigt blive til mange.«  Hvorfor er det vigtigt at slå dem ihjel? »Hvis ikke de skal blive en plage, da de netop formerer sig hurtigt og voldsomt, så er det vigtigt, at de bekæmpes fra forår til efterår ved at indsamle dem og slå dem ihjel. Det er vigtigt, at man i villakvarterer står sammen i kampen – ellers er det svært at gøre noget.« Hvordan kan man kende forskel på plettet voldsnegl og en almindelig vinbjergsnegl? »Plettet voldsnegl bliver ’kun’ op til 3,5 cm i skjoldsstørrelse og er dermed mindre end vinbjergsneglen. Og dens dybbrune farve med stribede aftegninger er genkendelig fra den mere grå vinbjergsnegl.«  Hvad er den bedste metode til at slippe af med havens nye plage? »De skal indsamles morgen og aften, og sneglene skal trampes og kvases, så de får en hurtig død. Eller klippes over. Ikke noget med salt eller fælder. Det er en pinsel for sneglene, og salt er miljøskadeligt for havens planter.« Hvad skal vi frygte mest i haven –dræbersneglen eller voldsneglen? »Lige nu vil de fleste opleve dræbersneglen som den største fjende, fordi den er mest udbredt endnu, men jeg forventer, at voldsneglen bliver et lige så stort problem for nogle haveejere. Og andre vil måske ligefrem skulle døje med begge, som jeg gør det i min egen have. Så hvad er værst? Man får i hvert fald nemt snegle på hjernen.« ",
        "metadata": {
            "source": "https://www.berlingske.dk/bolig-bil-og-baad/glem-draebersneglen-her-er-haveejernes-nye-skraek",
            "image_url": "https://berlingske.bmcdn.dk/media/cache/resolve/image_x_large/image/9/93112/17920651-23botsnegl-121331jpg.jpeg",
            "publication_time": "Mandag d. 24. juli 2017, kl. 15.57",
            "author": null,
            "related_links": [],
            "attachments": []
        }
    }
}