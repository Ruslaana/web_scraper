{
    "version": "1.0",
    "document": {
        "id": "https://www_berlingske_dk/kultur/bobbi-kristinas-ekskaereste-anholdt-i-voldssag",
        "title": "Bobbi Kristinas ekskæreste anholdt i voldssag",
        "content": "For mere end to år siden blev Bobbi Kristina Brown, der var datter af sangstjernen Whitney Houston, fundet bevidstløs i et badekar i sit hjem i den amerikanske by Roswell, inden hun blev hasteindlagt på et nærliggende hospital. Efter at have ligget i koma i seks måneder døde kendisdatteren 22 år gammel, og siden lagde familien sag an mod Bobbi Kristina Browns kæreste, Nick Gordon. Søndag var han igen at finde i retten, efter at hans nuværende kæreste gik til politiet lørdag morgen og anmeldte ham for vold. Det skriver New York Daily News.  Ifølge avisen fremgår det af politirapporten, at Nick Gordon angiveligt skulle være blevet voldelig, efter at han havde anklaget kæresten for at forsøge at være sammen med en af hans venner. »Gordon blev vred og voldelig, skubbede og slog hende, og nægtede at lade hende gå,« fremgår det af politirapporten. Lørdag blev Nick Gordon anholdt, og ifølge New York Daily News blev han mødt af anklager for vold i hjemmet og kidnapning, mens han selv fortalte politiet, at han var offeret. Søndag var han i retten for første gang, og her beordrede dommeren ham til at bære en GPS og at holde sig væk fra kæresten, mens sagen står på. Det skriver WKMG-TV, der er en lokal tv-station i Orlando, Florida.  Nick Gordon er tilbage i retten, syv måneder efter at Bobbi Kristina Browns familie fik medhold i søgsmålet mod ham. En dommer fandt ham juridisk ansvarlig for kendisdatterens død, og han blev dømt til at betale dem en erstatning på 36 millioner dollar svarende til næsten 240 millioner dansk kroner. Nick Gordon blev dengang ikke tiltalt for at have forvoldt sin daværende kærestes død ved en straffesag, og erstatningskravet kom udelukkende, efter at boet efter Bobbi Kristina Brown retsforfulgte ham ved et civilt søgsmål. ",
        "metadata": {
            "source": "https://www.berlingske.dk/kultur/bobbi-kristinas-ekskaereste-anholdt-i-voldssag",
            "image_url": "https://berlingske.bmcdn.dk/media/cache/resolve/image_x_large/image/20/205437/17533568-brown-daughter-of-late-singer.jpeg",
            "publication_time": "Mandag d. 12. juni 2017, kl. 09.51",
            "author": null,
            "related_links": [],
            "attachments": []
        }
    }
}