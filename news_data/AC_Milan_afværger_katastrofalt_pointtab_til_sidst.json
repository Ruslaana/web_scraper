{
    "version": "1.0",
    "document": {
        "id": "https://www_berlingske_dk/sport/ac-milan-afvaerger-katastrofalt-pointtab-til-sidst",
        "title": "AC Milan afværger katastrofalt pointtab til sidst",
        "content": "Milano. Storklubben AC Milan er på vej mod sin bedste Serie A-sæson i flere år, og søndag gjorde klubben sit for at holde kontakt til Juventus i toppen. På hjemmebane mod bundholdet Crotone fik Milan akkurat skrabet en 2-1-sejr hjem, da Gianluca Lapadula med fem minutter tilbage af opgøret scorede sejrsmålet. Dermed rykker Milan op på andenpladsen i Serie A, og afstanden er fire point op til Juventus, som lørdag vandt 3-1 over Atalanta. Milan kan være dumpet ned på tredjepladsen når weekendens runde er færdigspillet, hvis Roma slår Lazio i Rom-derbyet. Fra begyndelsen af kampen fik tilskuerne på San Siro et hint om, at det kunne blive en vanskelig søndag for deres helte, som virkede uinspirerede. Crotones Diego Falcinelli udnyttede sløvt Milan-spil til at bringe gæsterne foran 1-0 på et veludført kontraangreb. Mario Pasalic udlignede inden pausen efter et hjørnespark. Kun i perioder af anden halvleg lykkedes det Milan at sætte Crotone, der ligger sidst i Serie A, under pres. Undervejs nåede M'Baye Niang at brænde straffespark på Alex Cordaz, før Gianluca Lapadula dukkede op i feltet til sidst og sørgede for tre point til Milan. /ritzau/",
        "metadata": {
            "source": "https://www.berlingske.dk/sport/ac-milan-afvaerger-katastrofalt-pointtab-til-sidst",
            "image_url": "https://berlingske.bmcdn.dk/media/cache/resolve/image_x_large/image/19/195066/15664742-ac-milan-v-crotone---italian-s.jpeg",
            "publication_time": "Søndag d. 04. december 2016, kl. 15.45",
            "author": null,
            "related_links": [],
            "attachments": []
        }
    }
}