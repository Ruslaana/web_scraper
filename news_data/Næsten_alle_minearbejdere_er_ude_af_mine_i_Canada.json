{
    "version": "1.0",
    "document": {
        "id": "https://www_berlingske_dk/internationalt/naesten-alle-minearbejdere-er-ude-af-mine-i-canada",
        "title": "Næsten alle minearbejdere er ude af mine i Canada",
        "content": "Siden søndag eftermiddag lokal tid har en gruppe minearbejdere været spærret inde i en mine i det østlige Canada. Men efter godt et døgn er de fleste af dem kommet ud igen, og resten er på vej. De ventes ude tirsdag eftermiddag lokal tid. Ifølge chefen for redningsmandskabet er 33 af de 39 minearbejdere ude af minen i byen Sudbury i provinsen Ontario. Ingen af dem er kommet til skade. »Vi arbejder stadig på at få seks minearbejdere ud. Det er lidt af en langsom proces,« fortæller Shawn Rideout, der leder redningsindsatsen, til tv-stationen CBC. »Men der er lys for enden af tunnelen. Vi er ved at være der,« siger han. Søndag brød den elevator sammen, der normalt fragter minearbejdere op fra minen. Derfor hentes minearbejderne ud ved hjælp af reb og lange stiger, siger Rideout. »Dem skal vi bære på ryggen for at komme derned. Så det er en langsom proces.« Minearbejderne befandt sig omkring 1000-1200 meter under jordoverfladen. Selskabet Vale, der ejer minen, meddelte mandag aften lokal tid, at det er »lettet og lykkeligt over at se dem komme op til overfladen i god behold«. Det skriver CBC. /ritzau/",
        "metadata": {
            "source": "https://www.berlingske.dk/internationalt/naesten-alle-minearbejdere-er-ude-af-mine-i-canada",
            "image_url": "https://berlingske.bmcdn.dk/media/cache/resolve/image_x_large_vertical/image/146/1469723/23876787-vale-outlook.jpg",
            "publication_time": "Tirsdag d. 28. september 2021, kl. 16.38",
            "author": null,
            "related_links": [],
            "attachments": []
        }
    }
}