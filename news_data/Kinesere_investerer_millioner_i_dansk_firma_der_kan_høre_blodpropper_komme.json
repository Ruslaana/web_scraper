{
    "version": "1.0",
    "document": {
        "id": "https://www_berlingske_dk/virksomheder/kinesere-investerer-millioner-i-dansk-firma-der-kan-hoere-blodpropper-komme",
        "title": "Kinesere investerer millioner i dansk firma der kan høre blodpropper komme",
        "content": "Den danske medicinalteknologi-virksomhed Acarix, der har hjemme i Lyngby nord for København, har modtaget en tocifret millioninvestering. Afsenderen? Et kinesisk firma, der har hovedkvarter mere end 8000 kilometer borte. Acarix’ adm. direktør, Søren Rysholt Christensen, fortæller, at det er firmaet Zhejiang Jingxin Pharmaceuticals, der har sendt pengene på tværs af Asien og over Østersøen. Det præcise beløb kan han efter aftale med kineserne ikke afsløre, men han fortæller, at det dog er i den lave ende af skalaen, der strækker sig fra 10 til 99 millioner. Foruden kineserne har også SEED Capital og Sunstone Life Science Ventures tidligere investeret i Acarix, der blev grundlagt i 2009. I alt er der blevet skudt mere end 60 mio. kroner ind i projektet over de sidste år, fortalte én af idémændene bag, Samuel Schmidt, sidste år til magasinet Medicoteknik. Det er mange penge for et firma, der på intet tidspunkt i sin syvårige levetid har formået at skabe overskud. Men årsagen skal findes i idéen – og potentialet.  Acarix’ CADScore System kan nemlig noget, intet andet produkt i verden formår: Det kan høre åreforkalkninger af kranspulsåren - forløberen og årsagen til blodpropper i hjertet. Ifølge Søren Rysholt Christensen kan Acarix’ produkt være med til at screene patienter og finde ud af, om de lider af forkalkninger i kranspulsåren. Det gør processen lettere for patienter og læger samt billigere for sundhedsvæsenet. Konkret fungerer CADScore ved en måler, der kan høre mislyde i hjertets blodstrøm. Når der er åreforkalkning, skaber det turbulens i blodets flow gennem årene – på samme måde som en Formel 1-ræser skaber ujævn luft bag sig i en vindtunnel. Det giver små mislyde, der er så lave, at kun Acarix’ specialudstyr kan høre det. Omsat til lægmandsord vil det sige, at CADScore Systemet gør det muligt at udelukke, om en patient lider af åreforkalkning. Hvis der ikke er nogen mislyde at spore, fordi der ikke er noget turbulens i blodet, er der heller ikke nogen åreforkalkning, og dermed kan lægen strege dét ud som en mulig forklaring. Idéen bag CADScore startede hos Samuel Schmidt og Claus Graff, der i midten af 00’erne læste sundhedsteknologi på Aalborg Universitet. I 2007 fik de Medicoprisen for deres forskning, men siden er meget sket. I slutning af 2015 mente Samuel Schmidt at produktet kunne være klar til introduktion på markedet i foråret 2016, men nu lyder meldingen på andet kvartal af 2017. Ifølge adm. direktør Søren Rysholt Christensen er der dog ikke mere, der nu kan spænde ben for det ambitiøse produkt:  »Vi er nået så langt, at alle regulatoriske godkendelser er på plads, så vi er klar til at lancere produktet i 2017. Hele den regulatoriske rejse er vi igennem,« siger Christensen, der understreger at der ikke er noget, der længere kan spænde ben – hvis ellers markedet tager imod CADScore Systemet: »Der er sådan set ikke noget, der kan stå i vejen for os nu. Bortset fra at vi skal i gang med salget, og det er blandt andet det, den kinesiske investering skal være med til at muliggøre,« fortæller Acarix’ adm. direktør. Ifølge Hjerteforeningen blev mere end 53.000 mennesker i 2014 ramt af en blodprop i hjertet. Af disse mistede 1578 personer livet. Det er dog en markant lavere dødelighed end for bare otte år siden, hvor næsten dobbelte så mange mennesker døde som følge af blodpropper i hjertet selvom færre blev ramt af sygdommen.Det er meningen, at Acarix’ CADScore System skal på markedet i Tyskland, England, Sverige og Danmark i første omgang.",
        "metadata": {
            "source": "https://www.berlingske.dk/virksomheder/kinesere-investerer-millioner-i-dansk-firma-der-kan-hoere-blodpropper-komme",
            "image_url": "https://berlingske.bmcdn.dk/media/cache/resolve/image_x_large/image/14/145923/15362177-cadscore-system-fra-acarix.jpg",
            "publication_time": "Mandag d. 07. november 2016, kl. 16.34",
            "author": "Mikkel Walentin Mortensen",
            "related_links": [],
            "attachments": []
        }
    }
}