{
    "version": "1.0",
    "document": {
        "id": "https://www_berlingske_dk/politik/minister-lader-gymnasieklasser-vokse",
        "title": "Minister lader gymnasieklasser vokse",
        "content": "Undervisningsminister Tine Nedergaard (V) vil ikke blande sig i, at der er sket en stigning i gymnasieklasser med 30 elever eller mere på 24 procent bare i år. Det er en undersøgelse fra Danske Gymnasieelevers Sammenslutning, som viser, at 18.000 unge danskere for kort tid siden begyndte i 1. g i en klasse, hvor der mindst er 30 elever. Tina Nedergaard vil ikke blande sig i de voksende gymnasieklasser, men henviser til, at det er gymnasiernes eget ansvar at finde ud af, hvor mange elever der skal være i hvert klasselokale. - Gymnasierne har fået selvstyre, og også for sammensætningen af klassestørrelserne gælder det, at det er bestyrelsernes ansvar, siger Tina Nedergaard. Ministeren er klar over, at mange unge i disse år søger mod gymnasierne, men det betyder også flere penge til at indrette undervisningen mest hensigtsmæssigt, lyder det. Og hun opfordrer gymnasierne til at tænke i andre baner. - Jeg kan som ansvarlig minister konstatere, at søgningen til gymnasierne er stor i disse år. Men det betyder også, at der strømmer flere penge til gymnasierne. Jo flere elever, jo flere penge, siger hun og tilføjer: - Den ressource skal bruges hensigtsmæssigt, og man skal ikke kun tænke undervisning som 'én lærer, ét hold og ét lokale'. /ritzau/",
        "metadata": {
            "source": "https://www.berlingske.dk/politik/minister-lader-gymnasieklasser-vokse",
            "image_url": "https://berlingske.bmcdn.dk/media/cache/resolve/image_x_large_vertical/image/97/976121/2979434-kinesisk.jpg",
            "publication_time": "Mandag d. 23. august 2010, kl. 13.53",
            "author": null,
            "related_links": [],
            "attachments": []
        }
    }
}