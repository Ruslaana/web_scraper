{
    "version": "1.0",
    "document": {
        "id": "https://www_berlingske_dk/virksomheder/bilproducenter-truet-med-milliardboeder-for-traegt-elbilsalg-nu-faar",
        "title": "Bilproducenter truet med milliardbøder for trægt elbilsalg – nu får de åndehul på to år",
        "content": "Bilproducenterne i Europa får to år mere til at leve op til EUs nye krav om mindre CO2-udledning. Ændringen af de regler, som ellers trådte i kraft 1. januar 2025 og truer med at udløse milliardstore bøder, kommer, fordi det gårlangsommere end ventet med at få skiftet den europæiske vognparkaf benzin- og dieselbiler ud med elbiler. EU-Kommissionen fastholder, at det fra 2035 vil være forbudt at sælge benzin- og dieselbiler i de 27 EU-lande. Til gengæld får bilproducenterne nu ekstra tid, før regnskabets time kommer, og de skal stå på mål for den samlede CO2-udledning fra de biler, som de producerer, skriver Financial Times og The Guardian. »Målene forbliver de samme. Men det giver et større åndehul til branchen, og det betyder større klarhed,« fastslog kommissionsformand Ursula von der Leyen mandag. Hun vil senere i marts fremlægge ændringerne, som skal godkendes af de 27 EU-lande samt af Europaparlamentet, før de kan træde i kraft. Alle nye biler og varevogne skal tilsammen fremvise et 15 procent mindre CO2-udslip end niveauet fra 2021. Bilproducenterne har våndet sig ved indførelsen af de skrappere krav. De har nemlig store problemer med at få elbilsalget til at stige, sådan som det var forventet. I 2024 blev der i Europa solgt 1,3 procent færre elbiler end i 2023, og den europæiske bilbrancheorganisation ACEA har tidligere anslået, at bilproducenterne står til bøder for 16 milliarder euro (119 milliarder kroner), hvis ikke reglerne ændres. Nu bliver bøderne udskudt til 2027, hvorved bilproducenterne får tid til at sætte mere strøm på salget og således kunne undgå dem. Samtidig skal ændringerne forhindre, at europæiske bilproducenter betaler oversøiske konkurrenter somElon Musks Teslaogkinesiske BYDfor at købe CO2-kreditter og dermed komme under bødegrænsen. Ikke alle bilproducenter bifalder dog ændringerne. Flere af dem ligger foran de forventede salgstal og har investeret stort i skiftet fra benzin- og dieselbiler til elbiler. Volvos topchef, Jim Rowan, fastslår, at »Europa har ikke råd til, at elektrificeringen fejler, eller til at forsinke overgangen«. Ændringerne møder også kritik fra andre sider. Miljøorganisationer mener, at de belønner producenter, som ikke har investeret tilstrækkeligt i at nå målene, og at skiftet til renere biler dermed vil trække ud. Agustín Reyna, som er generaldirektør i de europæiske forbrugerorganisationers sammenslutning BEUC, mener, at beslutningen samtidig vil gøre elbiler mindre tilgængelige og dyrere. »Dette er virkelig det forkerte signal at sende til forbrugerne. Det sætter bilen i bakgear, mens der allerede er fuld fart på motorvejen,« siger han. Nogle analytikere frygter, at udsættelsen vil medføre, at Europas bilindustri, som lige nu er svært presset, får endnu sværere ved at indhente Kina på elbilområdet. Kinesiske elbilproducenter går i stor stil efter at få fat i blandt andet det europæiske marked ogbruger ofte prisen som måden at vinde større markedsandele på. Der er stor forskel på elbilsalget i de forskellige dele af EU. I Danmark var hele 65 procent af det samlede salg af nyindregistrerede biler elbiler, en stigning på 72 procent i forhold til for et år siden. I andre lande går det trægere. Derfor omdirigerer mange bilproducenter deres elbiler til blandt andet Danmark, hvor der er købere. Til gengæld lander de så i en stadig hårdere priskonkurrence, som bilkøberne til gengæld kan glæde sig over. Samtidigvælter det ind over grænsen med brugte elbiler, hvilket er med til at presse priserne ned.  ",
        "metadata": {
            "source": "https://www.berlingske.dk/virksomheder/bilproducenter-truet-med-milliardboeder-for-traegt-elbilsalg-nu-faar",
            "image_url": "https://berlingske.bmcdn.dk/media/cache/resolve/image_x_large/image/189/1895877/24902603-files-porsche-taycan-electric-sports-cars-are-pi.jpg",
            "publication_time": "Tirsdag d. 04. marts 2025, kl. 12.21",
            "author": "Thomas Breinstrup",
            "related_links": [],
            "attachments": []
        }
    }
}