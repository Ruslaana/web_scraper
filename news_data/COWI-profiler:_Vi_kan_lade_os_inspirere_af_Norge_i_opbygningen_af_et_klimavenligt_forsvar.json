{
    "version": "1.0",
    "document": {
        "id": "https://www_berlingske_dk/synspunkter/cowi-profiler-vi-kan-lade-os-inspirere-af-norge-i-opbygningen-af-et",
        "title": "COWI-profiler: Vi kan lade os inspirere af Norge i opbygningen af et klimavenligt forsvar",
        "content": "»Vi får ikke råd til alt dét, vi gerne vil i fremtiden.« Sådan lød det frastatsministeren, da hun sammen med forsvars- og udenrigsministeren for nogle måneder siden præsenterede en markant styrkelse af det danske forsvar. Det er dejligt at se, at der langt om længe investeres massivt i Forsvaret efter årtiers besparelser, som har resulteret i et forældet og nedslidt forsvar. Selvom de nuværende og kommende investeringer er en tvingende nødvendighed af mange grunde, behøver det ikke betyde reducerede klimaambitioner, som statsministeren risikerer indirekte at acceptere qua ovennævnte udsagn. For at bibeholde den generelle opbakning i befolkningen til at bruge meget store summer på Forsvaret er det vigtigt at maksimere nytteværdien af de historiske store investeringer. Det kan blandt andet gøres ved at implementere løsninger, som både sikrer national sikkerhed og bidrager til at nå klimaambitionerne. Vi ved, at det kan lade sig at gøre. COWI har for eksempel rådgivet den norske forsvarsejendomsstyrelseForsvarsbyggi overgangen fra fossile brændstoffer til bæredygtige energikilder. Det er for eksempel lykkedes at nedbringe CO₂-aftrykket i Haakonsvernet, som er nordens største flådebase. I alt har CO₂-udledningen på flådestationen oplevet en markant reducering fra næsten to ton til under et halvt ton CO₂ om året. Der er etableret et nyt fleksibelt energiforsyningssystem, som sikrer adgang til fjernvarme samt varmepumper, bæredygtigt flybrændstof og fjernkøling. Det bidrager tilsammen til udfasningen af fossile brændstoffer og har ledt til en reduktion af CO₂-udledningen med næsten halvandet ton CO₂ om året. Med Haakonsvernet tager Forsvarsbygg ejerskab for bæredygtighed og miljømæssig ansvarlighed. Overordnet set afspejler projektet store ambitioner for energiomstillingen inden for forsvarssektoren. Noget vi kan lade os inspirere af i Danmark. Overskrifterne i medierne tegner et billede af et faldefærdigt forsvar, både når det gælder indkvartering og muligheden for at skyde med skarpt. Selvom det ikke er tilfældet alle steder i landet, er der potentiale for at bygge nyt og tidssvarende. Her bør man naturligvis også have for øje at nedbringe energiforbruget og overveje, om Forsvarets bygninger kan tilsluttes grønnere energikilder. Det kan have store gevinster for forsvarssektoren i Danmark og derudover give anledning til inspiration hos vores allierede. Heldigvis er mange allerede i gang ligesom Norge med at skabe et grønnere forsvar. Udover bygningsmassens energiforbrug og energikilder bør forligskredsen have fokus på tung transport. Både når det gælder køretøjer og fly, kan brint og bæredygtigt flybrændstof nedbringe CO₂-udledningen gevaldigt. Det vil kræve stabil og sikker forsyning af brændstof, og med de politiske udspil om øget havvind og en forhåbentligt kommende brintinfrastruktur kan det blive til en realitet. Marie Louise Worsøe er vice president i COWI, og Jørgen Bach er senior business development director i COWI ",
        "metadata": {
            "source": "https://www.berlingske.dk/synspunkter/cowi-profiler-vi-kan-lade-os-inspirere-af-norge-i-opbygningen-af-et",
            "image_url": "https://berlingske.bmcdn.dk/media/cache/resolve/image_x_large/image/182/1820944/24760857-selvom-de-nuvrende-og-kommende-investeringer-er.jpg",
            "publication_time": "Fredag d. 02. august 2024, kl. 10.14",
            "author": null,
            "related_links": [],
            "attachments": []
        }
    }
}