{
    "version": "1.0",
    "document": {
        "id": "https://www_berlingske_dk/kommentatorer/kathrine-lilleoer-paaskens-fortaellinger-viser-vej-ud-af-frygten",
        "title": "Kathrine Lilleør: Påskens fortællinger viser vej ud af frygten, tvivlen og sorgen",
        "content": "Hvordan er det at møde en engel? Påskens evangelist Markus skriver, at kvinderne efter mødet med englen i den tomme grav »flygtede fra graven, for de var rystede og ude af sig selv. Og de sagde ikke noget til nogen, for de var bange«. De var ikke glade? Nej, de var bange. Hvorfor? Vi andre ville aldrig være flygtet som dem. Vi ville have stillet os i englens favn, ville vi. Eller måske alligevel ikke. For engle er naturligvis som Gud overvældende og voldsomme. »Vær ikke forfærdede,« sagde påskeenglen til kvinderne. Det er altid en engels indledende ord. Nok, fordi de er skrækindjagende, men også fordi det er essensen af enhver engels og dermed Guds budskab til os: »Vær ikke forfærdede«, men det er vi. Selv efter utallige påskemorgener. Uden opstandelse, ingen kristendom. Påskeugens fortællinger leder hen til opstandelsesmødet, hvor Markus altså beretter, at det ikke vakte jubel. Tværtimod. Igen, hvorfor? Fordi påsken er det ultimative møde mellem den almægtige Gud og det frygtsomme menneske. Påskemorgen afskaffede ikke frygten, men påskens begivenheder viser, at der findes vej ud af frygten, tvivlen og sorgen. Hvordan? Kvindernes frygt påskemorgen skal læses i sammenhæng med påskens andre begivenheder, der tegner et portræt af, hvem Gud er. Han er ikke noget, vi kan forestille os endsige forstå. »Gud kender os. Kender dig og mig. Gud ved nøjagtig, hvad han skal gøre for at rejse det vildeste håb i os. Han gjorde det. Og han gør det. I nutid.«Fold sammenLæs mereFoto: Mathias Svold. Kun tilsyneladende lignede Kristus palmesøndag noget, man kunne forstå så nogenlunde. Dér kom han ridende ind i Jerusalem. Satte sig på æslet, som det var af flere profeter i Det Gamle Testamente forudsagt, at himmelkongen ville gøre det. Den nye Davidskonge ville komme ridende på et æsel. Det gjorde han så. Folkeskaren jublede forudsigeligt. De var besat af brutale romere, deres højeste ønske var at hælde dem i Middelhavet. Forståeligt nok. Dér kommer han, de jublede palmesvingende. Kristus sadler palmesøndag deres forventning – med vilje. Blot for langfredag at skuffe deres håb ved at lade sig korsfæste – med vilje. Man går let for hurtigt videre. Stands et øjeblik. Det er jo angstprovokerende. Det betyder, at Gud ikke indgår i den logik, vi benytter os af, når vi skal fortolke tegn, så vi ved, hvad vi kan forvente. Altså, når noget føles godt, så er vi velsignede, når det føles dårligt, er vi det modsatte. Op på æslet. Jublende føltes det godt. Hvorpå han lader sig tage til fange, spærre inde, lader sig dømme til døden. Skulle det være et tegn på Guds kærlighed? Ja, er det korte himmelske svar. Beskeden er klar: Du kan svinge med alle de palmer, du vil, forvente, hvad du vil, men Guds kærlighed kendes ikke på, at hvad du ønsker, skal du få. Gud er ikke en belønner. Han er en giver. »I skal se den døde igen«, lover englen påskemorgen og tager ikke sit løfte igen, selvom de bliver rædselsslagne. Flygter ligefrem. Hvorfor? Fordi ikke alene opstandelsen sprænger alle forestillinger, det gør Guds adfærd på vej mod opstandelsen også. Det er tilsyneladende komplet ukærligt, hvad han gør. Han får dem til at håbe vildt for derefter at svigte dem. Gælder næstekærlighedsbuddet ikke for Gud? Gud kender os. Kender dig og mig. Gud ved nøjagtig, hvad han skal gøre for at rejse det vildeste håb i os. Han gjorde det. Og han gør det. I nutid. Der hænder os ting, store som små. Nu bliver alt så meget bedre, tænker man. Tak, Gud, tænker man, eller måske takker man sig selv, måske hinanden, man glemte ærlig talt Gud. Men det gør man ikke, når det hele falder fra hinanden. Hvor blev han af? Hvad er meningen? Er det en straf? Hans straf? Hvad kan jeg gøre for at undgå det samme igen? Når vi spørger sådan, løfter Gud palmegrenen og siger, husker du denne? Husker du, palmesøndagsforventningen? Husker du, at jeg helt med vilje svigtede den? Det gjorde jeg for at vise dig, at jeg hverken straffer eller belønner, men derimod lover, at jeg altid vil være med dig. Også når det ikke føles sådan. Især når det ikke føles sådan. Mit blik på dig og dit liv er evighedens blik, der på en gang ser alt i det små og ser alt, som var, som er og skal blive. Vend dit blik væk fra alt det, du stirrer dig blind på og kan sige dig selv. Hør, hvad jeg siger, gem mine ord i dit hjerte, især dem, du ikke forstår og ikke ved, om du tør følge. Hvordan kommer man fri af frygten? Ved ikke at ønske sig det ene og andet, der skal forhindre det, vi frygter. Kun den, der kender den dybeste frygt, hvor alle muligheder er opbrugt, kan trøstes af påskeenglens »vær ikke forfærdede«. Trøstes du ved de ord, må frygten vige, da vil du finde påskeglæde og livsmod, der overgår al forstand. Glædelig påske! Kathrine Lilleør er sognepræst og ph.d. ",
        "metadata": {
            "source": "https://www.berlingske.dk/kommentatorer/kathrine-lilleoer-paaskens-fortaellinger-viser-vej-ud-af-frygten",
            "image_url": "https://berlingske.bmcdn.dk/media/cache/resolve/image_x_large_vertical/image/191/1911807/24932161-kathrine-liller-fotograferet-i-sit-hjem-i-kbenha.jpg",
            "publication_time": "Søndag d. 20. april 2025, kl. 08.19",
            "author": "Kathrine Lilleør",
            "related_links": [],
            "attachments": []
        }
    }
}