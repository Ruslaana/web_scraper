{
    "version": "1.0",
    "document": {
        "id": "https://www_berlingske_dk/internationalt/costa-concordia-kaptajn-faar-lang-faengselsdom-for-manddrab",
        "title": "Costa Concordia-kaptajn får lang fængselsdom for manddrab",
        "content": "Francesco Schettino, Costa Concordias kaptajn, er onsdag aften blevet kendt skyldig i manddrab og idømt 16 års fængsel. Det skriver nyhedsbureauet Reuters. Costa Concordia grundstødte den 13. januar 2012, da Francesco Schettino sejlede væk fra den planlagte rute og kom for tæt på øen Giglio ud for den italienske kyst. Skibet kæntrede, og 32 personer mistede livet. Anklageren krævede, at Francesco Schettino blev straffet med fængsel i 26 år for uagtsomt manddrab og for at have forladt skibet, mens mange passagerer stadig ventede på at blive evakueret.  Forsvareren har derimod argumenteret for, at kaptajnen handlede på en måde, der forhindrede en endnu alvorligere ulykke. Francesco Schettino har selv forklaret, at det var et uheld, at han forlod skibet i utide - han faldt simpelthen i en redningsbåd og blev derefter beordret til ikke at kravle tilbage på Costa Concordia. Onsdag, få timer inden dommen, gav Francesco Schettino udtryk for, at han føler sig udsat for et karaktermord.  »I de tre år, der er gået, er jeg blevet trukket gennem mediernes kødhakker. Al skyld er blevet lagt på mine skuldre uden respekt for sandheden,« sagde han ifølge Reuters i retssalen. I 2013 blev fire besætningsmedlemmer fra Costa Concordia og en ledende medarbejder fra skibets ejer idømt fængselsstraffe for deres rolle i sagen. Sidste år blev Costa Concordia bugseret i havn, hvor man er i gang med at skrotte det gamle krydstogtskib. ",
        "metadata": {
            "source": "https://www.berlingske.dk/internationalt/costa-concordia-kaptajn-faar-lang-faengselsdom-for-manddrab",
            "image_url": "https://berlingske.bmcdn.dk/media/cache/resolve/image_x_large/image/72/728244/8291802-italy-shipping-tourism-accident-trial-concordia-files.jpg",
            "publication_time": "Onsdag d. 11. februar 2015, kl. 20.16",
            "author": null,
            "related_links": [],
            "attachments": []
        }
    }
}