{
    "version": "1.0",
    "document": {
        "id": "https://www_berlingske_dk/filmanmeldelser/raedsel-i-rummet",
        "title": "Rædsel i rummet",
        "content": "Rumskibet virker ved første øjekast forladt, men viser sig slet ikke at være det - blandt andet huserer hærskarer af hæslige kannibalistiske uhyrer i de dunkle og labyrintiske korridorer, så vores to handlekraftige hovedpersoner må virkelig kæmpe hårdt for at overleve på en storslået mission, som efterhånden viser sig at have tragisk baggrund. »Pandorum« er en tysk produktion, men ser helt igennem amerikansk ud, og som skrap science fiction-gyser fungerer den - uden at være udpræget original - effektivt på en voldsom, intens og makaber måde. Nu og da bliver dens hektiske actionscener for uoverskuelige, men generelt er den grumme film både spændende og skræmmende i en skummel stil, der får den til at ligne en krydsning mellem »Alien« og »The Descent«.",
        "metadata": {
            "source": "https://www.berlingske.dk/filmanmeldelser/raedsel-i-rummet",
            "image_url": "https://berlingske.bmcdn.dk/media/cache/resolve/image_x_large/image/87/875837/2483267-dennis-quaid-i-pandorum.jpg",
            "publication_time": "Tirsdag d. 20. april 2010, kl. 22.30",
            "author": null,
            "related_links": [],
            "attachments": []
        }
    }
}