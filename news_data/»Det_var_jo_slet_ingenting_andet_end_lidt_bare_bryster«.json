{
    "version": "1.0",
    "document": {
        "id": "https://www_berlingske_dk/navne/det-var-jo-slet-ingenting-andet-end-lidt-bare-bryster",
        "title": "»Det var jo slet ingenting andet end lidt bare bryster«",
        "content": "»Det var jo slet ingenting andet end lidt bare bryster,« sagde modellen og skuespillerinden Birte Tove, der 16. januar bliver 70 år, mange år senere om filmene fra dengang for omtrent 45 år siden. I kølvandet på pornografiens frigivelse, da dansk film ikke nærede ambitioner om at vinde gyldne palmer eller Oscar-statuetter, kunne man godt finde på at lave erotiske film med titler som  »Motorvej på sengekanten« og »Tandlæge på sengekanten« (1971). Som genre var der tale om en blanding af plat folkekomedie og blød porno. I hovedrollerne så man Ole Søltoft og ikke mindst Birte Tove, der, udover sit søde smil og sit velkomponerede ydre, ikke havde noget imod at optræde upåklædt foran snurrende kameraer, når tandlæger og motorveje skulle virke erotiske.  Birte Tove (Sørensen) blev opdaget i 1967 som model i Ekstra Bladet og samtidig uddannede hun sig som sygeplejerske. Som skuespiller toppede hun i 1975 som konstabel i soldaterkomedien »Piger i trøjen«, hvor hun, som titlen antyder, optræder påklædt. Efter nogle år som revyskuespiller trak hun sig derefter tilbage fra rampelyset til ægteskab og børn. Bortset fra en lillebitte rolle i Lars von Triers »Riget« – som sygeplejerske – Ringen var sluttet. I sin hjemby, Holte, tog hun siden initiativ til et stort søndagsloppemarked, der er blevet en kolossal succes. Desværre kniber det med årene med helbred og førlighed, og Birte Tove er i dag henvist til at bruge kørestol. I 1970 spillede hun over for Ole Søltoft i »Mazurka på sengekanten«, der blev en kæmpe succes. Filmen fik syv efterfølgere, hvoraf Birte Tove medvirkerde i fire.Fold sammenLæs mereFoto: Scanpix.",
        "metadata": {
            "source": "https://www.berlingske.dk/navne/det-var-jo-slet-ingenting-andet-end-lidt-bare-bryster",
            "image_url": "https://berlingske.bmcdn.dk/media/cache/resolve/image_x_large/image/73/736958/8175558-til-nf-fst-f-55-birte-tove.jpg",
            "publication_time": "Fredag d. 16. januar 2015, kl. 06.33",
            "author": "Jan Hedegaard",
            "related_links": [],
            "attachments": []
        }
    }
}