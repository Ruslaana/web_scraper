{
    "version": "1.0",
    "document": {
        "id": "https://www_berlingske_dk/business/danish-crown-er-i-krise-men-topchef-ser-lys-fremtid-for-dansk",
        "title": "Danish Crown er i krise – men topchef ser lys fremtid for dansk svineproduktion",
        "content": "Elsker du flæskesteg? Så kan du tage det helt roligt. Rygterne om grisens død og griseproduktionens afvikling i Danmark er stærkt overdrevne. I hvert fald hvis man skal tro slagterigiganten Danish Crowns nye topchef, Niels Duedahl. Niels Duedahl ser tværtimod muligheder for i fremtiden at øge den danske griseproduktion, som i dag tæller 30 millioner smågrise – trods krisestemning hos slagterigiganten og en trepartsaftale, som tager en stor bid af den danske landbrugsjord ud af drift. Det kom frem under et pressemøde i Industriens Hus i forbindelse med fremlæggelsen af Danish Crowns årsregnskab 2022/23. »Når vi får det her 'varmetab' på et par milliarder i spil ude på gårdene, så er jeg overbevist om, at vi vil se et løft i griseproduktionen igen. Det er jeg sikker på,« sagde Niels Duedahl på et meget velbesøgt pressemøde. 58-årige Niels Duedahl, der kommer fra en stilling som topchef i energiselskabet Norlys, overtog posten som topchef i Danish Crown for præcis 83 dage siden og har lige siden været i gang med et større oprydningsarbejde. Det har blandt andet resulteret i en spareplan på 500 millioner kroner og fyring af 500 medarbejdere oven i de 1.200 Danish Crown-ansatte, der har mistet jobbet i forbindelse med lukningen af slagteriet i Ringsted i foråret. Derudover har Niels Duedahl valgt at tage en stor nedskrivning på godt 750 millioner i årsregnskabet, hvor Danish Crown kommer ud med en stort set uændret omsætning på knap 68 milliarder kroner og et overskud efter skat på godt en milliard kroner. »Varmetabet« handler om det, der er Danish Crowns helt store problem lige nu, nemlig at slagterigiganten ikke er i stand til at betale sine leverandører – svineavlerne, som samtidig er andelshavere i Danish Crown – det samme for slagtesvinene som konkurrenterne. Ifølge Niels Duedahl er Danish Crowns afregningspris til landmændene hverken konkurrencedygtig i en dansk eller europæisk sammenhæng. Derfor flygter stadig flere svineavlere til konkurrenten, det tyskejede Tican, eller vælger at eksportere smågrise til lande som Tyskland, Sverige og Polen, hvor grisene bliver fedet op og derefter slagtet – i Tyskland blandt andet på Danish Crowns eget slagteri. Udviklingen er en ond spiral, for når Danish Crown taber volumen, når det gælder antallet af slagtesvin, får slagteriet endnu sværere ved at hæve betalingen til landmændene, som så leverer endnu færre svin. Danish Crowns slagterier er udfordret af, at tilgangen af grise til slagtning er dalende, og det udfordrer pengekassen.Fold sammenLæs mereFoto: Bo Amstrup/Ritzau Scanpix. Før det problem bliver løst, kan Niels Duedahls forudsigelser om øget svineproduktion i Danmark ikke blive til noget. »Det store problem er vores konkurrencekraft. Vi kan altid skabe os et fornuftigt finansielt resultat, fordi vi kan styre råvareprisen. Men det, der er vores udfordring, er vores konkurrencekraft, både i forhold til danske og europæiske konkurrenter,« sagde Niels Duedahl. Selvom der er en række udefrakommende forhold, som for eksempel udfordringerne på det kinesiske marked, geopolitisk uro og en tendens til, at eksportmarkederne lukker sig om sig selv, der spiller ind, ligger problemet primært internt i Danish Crown. »Langt hen ad vejen er det i vores egne hænder at løse det. Opgaven er at få hovedet til at passe til kroppen,« lød det fra Danish Crowns topchef. Ud over den aktuelle spareplan på 500 millioner kroner tyder meget på, at Danish Crown står over for en større omstrukturering. Det handler om at få maskinen – fra logistik over indkøb til produktion – til at køre mere effektivt. Men det handler om mere end det. Derfor forventer Niels Duedahl at være klar med en ny 2030-strategi for Danish Crown inden for det kommende år. Én af de overvejelser, som den nye topchef gør sig, er, om det i forbindelse med den nye strategi er nødvendigt at gøre op med Danish Crowns nuværende organisering. Danish Crown består nemlig af en række porteføljeselskaber, som drives under eget navn og varemærke, herhjemme og i udlandet. »Der er et scenarie, hvor vi går i en reel fusion med vores svenske, polske, tyske og engelske organisationer og bliver til én virksomhed, der sikrer sig en stærk position i Nordeuropa og sidder på en virkelig markedsledende nordeuropæisk position kombineret med eksport via ESS Food,« sagde Niels Duedahl. »Vi står ikke med ryggen op mod muren uden muligheder i det her. Det er bare en ny verden, vi er i. Jeg ser rigtig mange muligheder for virksomheden. Men vi står foran nogle superkritiske skilleveje rent strategisk,« tilføjede han. Ud over måske at fusionere Danish Crown-konglomeratet til en samlet, nordeuropæisk virksomhed overvejer den nye slagteritopchef også at øge fokus på produktion af fersk svinekød og måske skrue lidt ned for produktionen af pålæg og andre kødprodukter – det, der i Danish Crown-sprog hedder forædling. Det skyldes blandt andet, at Niels Duedahl forventer, at der i fremtiden bliver problemer med at skaffe svinekød nok til et marked, hvor efterspørgslen efter kød stiger, trods megen snak om plantebaserede alternativer. »Det er ikke rigtigt, at vi går og spiser mindre kød. Der er kæmpe efterspørgsel derude, og vi skal jo være, hvor efterspørgslen er,« sagde Niels Duedahl. Han henviser til, at Danish Crown indtil nu ikke har haft succes med at sælge plantebaserede kødalternativer, og at kød stadig udgør »99,999 procent« af slagterigigantens salgsvolumen. Men han afviser ikke at holde fast i kødalternativer som et »statement«-produkt. Fremmødet var stort, da Danish Crowns topchef, Niels Duedahl, præsenterede selskabets årsregnskab 2023-24. Det skyldes blandt andet, at antallet af nichemedier, der dækker landbrug og fødevarer, er stort.Fold sammenLæs mereFoto: Martin Sylvest/Ritzau Scanpix. »Jeg tror stadig, at vi kommer til at leve af at sælge kød som vores hovedindtægtskilde de næste 50 år. Med de strukturelle ting, jeg ser i landbruget, bliver råvarer mere kritiske end forædling i de kommende år,« tilføjede Niels Duedahl. Og det er her, Niels Duedahl mener, at Danmark fortsat – trods grøn trepart, klimaafgifter og kritik af kødproduktionen – har en stor rolle at spille. »Fødevareproduktionen er generelt faldende i lande som Tyskland, Spanien og Holland. Udbuddet af råvarer bliver kritisk de næste fem-ti år,« sagde Niels Duedahl, der på pressemødet fremhævede Sverige som eksempel. »De svenske landmænd har en meget høj notering (betaling for slagtesvin,red.) og skovler penge ind. Men der bliver stort set intet investeret i nye stalde og produktion. Hvis det ikke sker i et højværdimarked, hvor skal det så ske henne,« spurgte han. Svaret er tilsyneladende Danmark, hvor den samlede produktion af smågrise som nævnt ligger på omkring 30 millioner, men hvor mere end halvdelen i dag bliver eksporteret til udlandet. »Jeg tror, at vi har en særlig komparativ fordel ved de dyr, vi har i Danmark. Det eneste, der skal til for at få en højere udnyttelsesgrad (slagte flere dyr i Danmark,red.), er en højere notering. For landmændene vil gerne investere i det her,« lød det fra Niels Duedahl. »Svineavlere er virkelig investeringsvillige mennesker, når forretningen er der. Investeringslysten til at tappe ind i den grønne omstilling og tage ansvar for noget, der skaber værdi, er enorm. Det er op til os at skabe miljøet og værdiskabelsen, så det kan hænge sammen for dem,« tilføjede han. Han medgav dog, at den grønne trepart tager landbrugsjord ud af ligningen både i form af lavbundsjorde og jorde, hvor der skal plantes skov. »Men der er stadig masser af landbrugsjord i Danmark,« sagde Niels Duedahl på det tæt pakkede pressemøde. Han sammenlignede med Holland, hvor et alt for højt antal grise pr. areal har fået den hollandske regering til at betale landmænd for at holde op med at producere grise. »Der er masser af rum i Danmark til at øge produktionen. Vi er supereffektive, vi har høj dyrevelfærd og et lavt CO2-aftryk. Når verdens fødevareforbrug stiger, er det bedre, at vi producerer noget, end at andre lande gør,« sagde Niels Duedahl.",
        "metadata": {
            "source": "https://www.berlingske.dk/business/danish-crown-er-i-krise-men-topchef-ser-lys-fremtid-for-dansk",
            "image_url": "https://berlingske.bmcdn.dk/media/cache/resolve/image_x_large_vertical/image/186/1861120/24838665-58-rige-niels-duedahl-overtog-i-september-i-r-ro.jpg",
            "publication_time": "Lørdag d. 23. november 2024, kl. 13.10",
            "author": "Vibeke Lyngklip Svansø",
            "related_links": [],
            "attachments": []
        }
    }
}