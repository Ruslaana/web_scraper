{
    "version": "1.0",
    "document": {
        "id": "https://www_berlingske_dk/filmanmeldelser/agent-af-en-ny-tid",
        "title": "Agent af en ny tid",
        "content": "Den største trussel mod verdens sikkerhed lige nu, er en intelligent mand med en computer. Det er præmissen i thrilleren »Jack Ryan: Shadow Recruit«. I modsætning til de fire forrige film om den hyperintelligente CIA-agent Jack Ryan, »Jagten på røde oktober«, »Patrioternes spil«, »Dødens karteller« og »The Sum of All Fears« er »Jack Ryan: Shadow Recruit« ikke baseret på en bog af Tom Clancy, men må siges nærmere at være inspireret af Clancys univers. Handlingen er rykket frem til i dag, og koldkrigstemaer og andre trusler af i går er erstattet af post-9/11 terroristjagt. Da World Trade Centre styrter i grus 11. september 2001 lader den unge Ph.D. studerende Jack Ryan studier være studier og melder sig under fanen. Et helikopterstyrt sender ham dog på hospitalet i stedet for i kamp, og her kontaktes han af CIA-manden Harper (Kevin Costner), der ønsker at rekruttere ham til et skrivebordsarbejde på Wall Street, hvor han i al hemmelighed skal holde øje med mystiske transaktioner fra mulige terrorister. Da de helt forkerte tal ti år senere dukker op på hans computer, tager Jack modvilligt til Moskva for at konfrontere forretningsmanden Victor Cherevin (instruktør Kenneth Branagh med en knastør russisk accent) og dermed forhindre et attentat, der kan sende den vestlige verden i knæ. Men Ryan finder hurtigt ud af, at det ikke længere er nok at være talknuser – nu må der action til. Og action bliver der. »Jack Ryan: Shadow Recruit« er skabt efter devisen; mere, hurtigere, NU, Heldigvis er det gjort med både finesse og et glimt i øjet, så vi aldrig føler os tromlet ned af de hurtige skift. Instruktør Kenneth Branagh sørger for at opbløde de hurtigere sekvenser med mere stille og spændingsladede scener, hvor skuespillet kommer i front. Og netop skuespil og karakterarbejde er med til at hæve »Jack Ryan: Shadow Recruit« over den ligegyldige metervarekategori, som så mange thrillers ender i. Branagh er skuespillernes mand, og giver plads til en troværdig karakterudvikling, både hos Chris Pine, der er overbevisende og stilsikker som den nyeste inkarnation af Jack Ryan, Keira Knightley, der får lov at være lidt mere end bare et kønt ansigt i rollen som Ryans kæreste Cathy, og selvfølgelig ikke mindst i sin egen rolle som Cherevin, en iskold skurk med tre svagheder; vodka, kvinder og sin egen forfængelighed. Skuespillet opvejer til dels et lidt svagt plot, der lider under lidt for mange lette løsninger på komplekse problemer. Selvom selve ideen om, at den moderne verdens farligste terrortrussel er skjult i talkolonnerne på en computer – at økonomien er vestens svageste punkt, det som for alvor bløder, når det bliver ramt, er både god, effektiv og troværdig, bliver det i længden lidt svært at sluge, at der simpelthen ikke er det, der ikke kan klares med et tryk på en knap, når man er CIA. Hvad: »Jack Ryan: Shadow Recruit«. Hvem: Instruktør Kenneth Branagh. Medvirkende: Chris Pine, Keira Knightley, Kenneth Branagh. Hvor: Premiere over hele landet.",
        "metadata": {
            "source": "https://www.berlingske.dk/filmanmeldelser/agent-af-en-ny-tid",
            "image_url": "https://berlingske.bmcdn.dk/media/cache/resolve/image_x_large/image/89/899564/7100671-jackryanjpg.jpeg",
            "publication_time": "Onsdag d. 15. januar 2014, kl. 17.00",
            "author": "Louise Kidde Sauntved",
            "related_links": [],
            "attachments": []
        }
    }
}