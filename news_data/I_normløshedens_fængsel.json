{
    "version": "1.0",
    "document": {
        "id": "https://www_berlingske_dk/kronikker/i-normloeshedens-faengsel",
        "title": "I normløshedens fængsel",
        "content": "Så har vi endnu en falliterklæring for socialstaten. Hjemløsheden blandt helt unge er stigende. Det er lige så tragisk, som det er uacceptabelt. Venstrefløjen og politikere råber på flere offentlige midler og støttepædagoger. Forskerne peger på manglende boliger og lave ydelser. Men ingen stiller det grundlæggende spørgsmål: Hvorfor? Hvorfor kommer der flere unge hjemløse, brudte familier og triste skæbner, når der aldrig har været brugt flere penge på at forhindre det end i disse år? Når sværmen af terapeuter, pædagoger, psykologer, psykiatere, konsulenter, rådgivere med videre aldrig har været mere omfattende? Når den almoderlige stat aldrig har været mere fed og velnæret? TV 2 Nyhederne bragte for nogen tid siden et indslag med en sådan ung hjemløs på 19 år. Som tydeligvis allerede har oplevet lidt af hvert. Nu hutler han sig igennem tilværelsen fra værested til værested, på udkig efter en tør bænk eller en beskyttet opgang at sove i. Udsat, udstillet og alene. Det er hjerteskærende. Han fortæller, at årsagen til hans nuværende situation som hjemløs er, at han måtte forlade sin mors lejlighed, da hun forsøgte at begå selvmord. Det bemærkelsesværdige er ikke den efterfølgende automatreaktion fra interessenterne i debatten: politikere og behandlere, der har hver sin egeninteresse i ikke at adressere problemets kerne, da de på forskellig vis får deres udkomme af det øgede klienthav, den sociale underskudsforretning skaber. Eller venstreorienterede forskere, der uden at blinke undlader at stille spørgsmål, der er mere grundlæggende end ’hvorfor får gruppe X ikke flere penge’? Man er optaget af symptombehandling. Sygdommen hedder, ifølge interessenterne, ’for få penge’ og kuren er institutionaliseret, minuttalt erstatningsomsorg fra de såkaldt ’varme hænder.’ Nej, det bemærkelsesværdige er det, der ikke spørges om. Er flere penge og fremmede ’behandlere’ virkelig svaret på de ensomme og svigtede unge menneskers problemer? Og det grundlæggende spørgsmål, som kun få i debatten har turdet eller evnet at stille: hjemløsheden og de stadigt flere strandede skæbner er symptomer på noget. På hvad? Hvad er det for familiemønstre, hvilke normer - hvilken kultur - skaber disse sårbare og svigtede eksistenser? Heri ligger også svaret på indledningsspørgsmålet - problemerne med udsatte mennesker bliver større, trods massive økonomiske forsøg på at købe sig ud af moradset. Det bliver de, fordi det ikke er et spørgsmål om økonomi, men om kultur. Det handler om dårlige idéer, om manglende normer for ansvarlighed og opbyggelighed. Det handler om, at de sociokulturelle institutioner og værdier, der traditionelt har været en rød tråd i det ordentlige, borgerlige liv for ikke bare overklassen, men hele samfundet, er ved at erodere væk. Denne udvikling er et resultat af årtiers aktiv venstreorienteret kamp mod den borgerlige ordens normer. Normer for ordentlighed og sømmelighed. Almen uddannelse og dannelse. Glæden ved hårdt arbejde, ansvaret for sig selv og sin familie, deltagelsen i sit lokalsamfund, værdien af traditioner, som har vist deres værd over tid og som rodfæster individet i en historie, der giver identitet. Disse er langsomt blevet erstattet af noget andet. Af normløshed. Af den form for relativisme, kultureliten prædiker. Normløsheden er dog ikke total, for én leveregel er trods alt rimelig stabil i den kulturelle underklasse: instant satisfaction. Når man ikke har ansvaret for sit eget liv, herunder langtidsplanlægningen deraf, bliver fremtiden en byrde, og nuet det eneste virkelige. Det siger sig selv, at det ikke er godt for hverken børn eller unge at vokse op i omgivelser, hvor manglende behovsudsættelse er normen. Men det gør de altså. Situationen i dag er, at normløsheden - der af eliten var tænkt som en frigørelse - fastholder den kulturelle underklasse på samfundets bund. Uden tradition og uden en grundlæggende bevidsthed om, hvad der er godt og skidt i menneskelivet, er det svært at skabe sig en ordentlig tilværelse. Frarøvet det moralske kompas navigerer vi i blinde. Man kan sige, at underklassens ringe kulturelle og normmæssige kår i dag er en konsekvens af ideologiske intellektuelles destruktionsprojekt. Af samme årsag klinger det hult, når den samme elite klager over ’de fattiges’ kår i Danmark. De synger smukt og højt om medmenneskelighed og solidaritet, men er de første til at benægte problemets oprindelse. Som er kulturelt. De unge mennesker, der forsøger at klare sig på samfundets bund, er ofte født ind i en tilværelse med en kultur, der fordrer det modsatte af ambition, selvstændighed og hårdt arbejde. Denne livsform understøttes af det selvsamme velfærdssystem, der bruger astronomiske skattepenge på ’sociale indsatser,’ men fastholder mennesker i kulturel armod, på passiv forsørgelse. Den økonomiske afhængighed er i sig selv demoraliserende. Forsørgelsen fjerner ikke bare incitamentet til at arbejde. Den fjerner selve den kultur, der får mennesket til at ønske eller se det gode og opbyggelige i at arbejde. Den fjerner følelsen af nødvendighed - et element, som historisk har været afgørende i udviklingen af arbejderklassens egendannelse. Den passive forsørgelse og det kulturelle værditab fjerner forståelsen for menneskelivet uden for velfærdsstaten. Eller for livet som menneske. For vi er ikke skabt til ikke at arbejde. Langt de fleste har brug for at gøre noget meningsfuldt med deres liv. Dette behov har venstrefløjen og kultureliten frataget underklassen bevidstheden om. Og resultatet er unge mennesker, der fægter i blinde. Hvad er op og ned? Er det bedre at læse bøger end ikke? Ingen tør sige, at noget er bedre end noget andet. Og dette slår for alvor igennem i den kulturelle underklasse, hvor de unge ikke er begunstiget med forældre, der i hemmelighed trodser deres relativiserende lærere og indprenter børnene bevidstheden om ret og vrang. Men når mor er optaget af sit alkoholproblem, og far er langt borte, så har det unge menneske i underklassen ikke mange steder at hente hjælp. Ikke meget at modstå normløshed og kaos med. Normløsheden gør uigenkaldelig og uoprettelig skade på såvel konkrete menneskeskæbner som for samfundet generelt: den fjerner den naturlige omsorgsfølelse fra forælder til barn. Et stykke næsten ubrydelig kærlighed, som det kun er lykkedes velfærdsstaten at erodere gennem mange års intellektuel holdningsbearbejdelse af både under- og behandlerklasse. Man har fortalt, belært, prædiket og formanet, at det personlige ansvar var en slags bourgeois-illusion. At kernefamilien var undertrykkende. At brudte familier og voldelige forhold aldrig var de enkelte og deres valgs skyld. Det var aldrig nogens skyld. Heller ikke, når man ikke tager sig af de børn, man har sat i verden. Når man som individ får lov til at hensygne i ansvarsløs behovstilfredsstillelse, som det fx kan ske som alkoholiker på kontanthjælp, fjernes følelsen af ansvar ikke bare for eget liv, men også for egne børn, lidt efter lidt. Hvis dyrkelsen af offer- og klientmentalitet får lov til at udgrænse det personlige ansvar i en kulturelt fattig mor eller fars tilværelse, går det ud over barnet. Og hvis forælderens netværk primært består af travle ’behandlere,’ er det svært hvis ikke umuligt for den unge at hente den følelsesmæssige støtte, der skal til for at bringe ham eller hende nogenlunde sikkert ud af barndommen. Resultatet er splintrede familier. Børnene betaler prisen for venstrefløjens kamp for ansvarsløshed. Staten har suget kærligheden, nærværet, omsorgen og netværket ud af underklassen. Tilbage er ensomhed, svigt og et liv i normløst blinde. Hvad er rigtigt, hvad er forkert? Hvorfor skal man have et job? Er det ikke ok at blive hjemme og spille playstation, hvis man nu ikke har lyst til andet? Eller blive kriminel? Ungdomshjemløsheden vil ikke falde, men stige de næste år. Og politikerne vil, som vanligt - på kommando af behandlerindustrien og kultureliten - blot kaste endnu flere nyttesløse penge efter ’projekter’ som blot gør problemet værre, fordi de ikke adresserer dets rod. Og mens de røde politikere høster anerkendelse i overklassen, lider børnene videre i kaotisk stilhed.",
        "metadata": {
            "source": "https://www.berlingske.dk/kronikker/i-normloeshedens-faengsel",
            "image_url": "https://berlingske.bmcdn.dk/media/cache/resolve/image_x_large/image/67/671539/4984664-kronik180312.jpg",
            "publication_time": "Lørdag d. 17. marts 2012, kl. 22.30",
            "author": null,
            "related_links": [],
            "attachments": []
        }
    }
}