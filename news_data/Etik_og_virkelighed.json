{
    "version": "1.0",
    "document": {
        "id": "https://www_berlingske_dk/kommentatorer/etik-og-virkelighed",
        "title": "Etik og virkelighed",
        "content": "Den overordnede konklusion blandt medlemmerne af Det Etiske Råd samt flere politikere på DR Nyhederne forrige lørdag var, at kommende forældre i stigende grad skulle lære at acceptere disse fysiske eller psykiske lidelser gennem forbedret oplysning eller endda lade forældrene forblive uvidende ved at udføre mindre omfattende screening. Jeg finder disse udtalelser påfaldende, da politikerne på Christiansborg netop i disse dage forsøger at begrænse kommunernes udgifter på handicapområdet ved at ændre lovgivningen. Dvs., at samfundet på den ene side siger, at vi ikke kan tillade os at fravælge mennesker med særlige behov. Omvendt er vi som samfund ikke parat (vi har ikke råd) til at tage os af disse mennesker og familierne omkring dem, som bliver ramt af en sådan ulykke. Som far til et svært handicappet barn er jeg træt af at være fanget i denne diskussion. Jeg er træt af at blive belært af andre mennesker om, hvad der er »etisk korrekt«, når min familie og jeg efterlades med alle de problemer, der følger med. Det er dybt frustrerende for mig, at medlemmer af Det Etiske Råd kan tillade sig at komme med denne type udtalelser uden på nogen måde at forholde sig til, hvordan samfundet skal tage sig af mennesker med særlige behov. Jeg er på den anden side også dybt skuffet over vores velfærdssamfund. For jeg kan jo godt forstå rigtigheden af disse udtalelser. Problemet er bare, at vores samfund på ingen måde er gearet til at håndtere mennesker med særlige behov. For min kone og mig har det været en katastrofe at få et handicappet barn. Vi har kæmpet dagligt med vores følelser, forhold, karriere, økonomi og fremtid. Men den største byrde har overraskende nok været samfundet i form af kommune og lovgivning. Det sociale sikkerhedsnet, som vi havde forventet ville træde til med hjælp og støtte, eksisterer simpelthen ikke. Jeg kan på ingen måde anbefale andre at tage chancer, hvis undersøgelser viser, at ens kommende barn har en lidelse. Som samfund er det godt, at vi sætter os nogle idealer. Det er tegn på et sundt demokrati, at vi forholder os til vanskelige problemstillinger. Min holdning i denne sag er, at information er vigtig, men at det er forældrene, som i sidste ende skal træffe beslutningen, om de vil beholde barnet. For det er dem, som skal bære byrden resten af livet. Jeg mener af samme årsag, at vi bør overveje, hvorvidt et velfærdssamfund skal efterlade forældre og den nærmeste familie med denne byrde. Har vi den rigtige løsningsmodel? Jeg sætter spørgsmålstegn ved, om handicapområdet overhovedet er en kommunal opgave. Kan det være rigtigt, at hjælpen afhænger af, om du bor i en velhavende kommune? Velfærdsamfundet er det største usikkerhedsmoment i denne sag. Men dette ved forældrene ikke, før det er for sent, fordi vi alle tager velfærden for givet.",
        "metadata": {
            "source": "https://www.berlingske.dk/kommentatorer/etik-og-virkelighed",
            "image_url": "https://berlingske.bmcdn.dk/media/cache/resolve/image_x_large/image/66/664106/5095720-philip-wandel.jpg",
            "publication_time": "Lørdag d. 28. april 2012, kl. 22.30",
            "author": null,
            "related_links": [],
            "attachments": []
        }
    }
}