{
    "version": "1.0",
    "document": {
        "id": "https://www_berlingske_dk/sport/nadal-giver-sig-selv-en-chance-for-at-spille-wimbledon",
        "title": "Nadal giver sig selv en chance for at spille Wimbledon",
        "content": "Trods store problemer med sin venstre fod vandt tennisstjernen Rafael Nadal for nylig grand slam-turneringen French Open. Spanieren tog derfra hjem til Mallorca for at restituere i håbet om at spille Wimbledon, og det er stadig hans plan, fortæller han fredag. »Min intention er at spille Wimbledon,« siger han ifølge Reuters. »Sidste uges behandling siger mig, at der er en chance. Jeg rejser til London på mandag for at spille træningskamp på Hurlingham og træne i en uge for at se, om det er muligt.« Allerede i januar skrev 36-årige Nadal historie, da han vandt Australian Open og blev den mandlige spiller med flest grand slam-titler i single. Forinden delte han rekorden med Roger Federer og Novak Djokovic. Han deltog siden i fire turneringer, før han med stort besvær stillede til start i French Open. Efter sin triumf i Paris forklarede han, at han på grund af smerter skulle have en indsprøjtning før hver kamp. Nu går det bedre. »Jeg er glad. Jeg har ikke haltet i en uge.« »Jeg har oplevet en ændring i behandlingen. Det føles stadig mærkeligt nogle gange, og indimellem kan jeg ikke mærke min fod, men smerten, der ikke gjorde det muligt at lægge vægten på foden, er aftagende,« forklarer han. Nadal har vundet Wimbledon to gange – senest i 2010. Årets turnering i det sydvestlige London begynder 27. juni. /ritzau/",
        "metadata": {
            "source": "https://www.berlingske.dk/sport/nadal-giver-sig-selv-en-chance-for-at-spille-wimbledon",
            "image_url": "https://berlingske.bmcdn.dk/media/cache/resolve/image_x_large/image/156/1561421/24126735-rafael-nadal-test-with-felicia.jpeg",
            "publication_time": "Fredag d. 17. juni 2022, kl. 14.33",
            "author": null,
            "related_links": [],
            "attachments": []
        }
    }
}