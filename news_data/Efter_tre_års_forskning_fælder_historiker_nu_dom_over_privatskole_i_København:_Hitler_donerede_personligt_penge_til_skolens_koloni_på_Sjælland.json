{
    "version": "1.0",
    "document": {
        "id": "https://www_berlingske_dk/indland/efter-tre-aars-forskning-faelder-historiker-nu-dom-over-privatskole-i",
        "title": "Efter tre års forskning fælder historiker nu dom over privatskole i København: Hitler donerede personligt penge til skolens koloni på Sjælland",
        "content": "Medlemmer af Hitlerjugend indviede deres første fane på skolen, skolen fik hjælp af Adolf Hitler selv til byggeriet af en koloni med hagekorset hejst side om side med Dannebrog, og mange af skolens lærere var medlemmer af det nationalsocialistiske parti. Det lyder som en skole i Tyskland. Men det er en skole i København. En skole med en historie med»et brunt kapitel«, og nu bliver der skrevet endnu et kapitel i historien om skolen i Indre By med»en problematisk historie«. Den dansk-tyske privatskole Sankt Petri Skole i Larslejstræde i København, der med folkeskole og gymnasieskole er for såvel danske som tyske elever. Det nye kapitel bliver skrevet af historikeren Jacob Halvas Bjerre i bogen »Den tyske skole og besættelsen«, der i næste uge udkommer på Gads Forlag. I tre år har han på vegne af skolen selv og med midler fra blandt andet den tyske ambassade haft til opgave at undersøge dens fortid fra først i 1930erne til årene efter besættelsen. Skolen traf i 2017 beslutningen om at undersøge sin fortid efter artikler i blandt andetBerlingske, hvor historikeren og forfatteren til bogen »Landesgruppe Dänemark«, Ole Brandenborg Jensen, kritiserede den for at skjule sin fortid som »en nazistisk rugekasse«. Ifølge Jacob Halvas Bjerre »undergik skolen en langsom, men konsekvent nazificeringsproces«. »Sankt Petri Skole bevægede sig sikkert og hurtigt ind på et undervisningsspor, som var tydeligt præget af nationalsocialismens indlæringsidealer,« skriver han i bogen. Mens cirka 70 procent af eleverne i 1934 var danskere, var det under besættelsen cirka halvdelen. »Stort set alle de tyske lærere på Sankt Petri Skole var formelt involveret i det tyske nazistpartis afdeling i København eller NSLBs (den nazistiske lærerforening,red.) ditto,« skriver han. Jacob Halvas Bjerre kan konstatere, at 95 af skolens små 300 elever i 1940 var medlemmer af Hitlerjugend. For at være medlem af Hitlerjugend skulle tyske drenge og piger være fyldt ti år og være rigstyskere. Altså borgere i det tyske rige, som det hed. Den Tyske Gymnastikforenings afslutningsfest blev til nytår 1938 holdt i Sankt Petri Skoles gymnastiksal.Fold sammenLæs mereFoto: »Den tysk skole og besættelsen«. Under besættelsen blev et par danske elever fra det tyske mindretal i Sønderjylland dog også medlemmer af Hitlerjugend. Jacob Halvas Bjerre vurderer, at alle tyske elever på skolen under besættelsen har været medlemmer af den nazistiske ungdomsorganisation. Allerede i 1934 blev Hitlerjugends første fane i Danmark indviet i Danmark på Sankt Petri Skole, og indtil midten af 1940erne brugte Hitlerjugends Standort Kopenhagen skolen som garnison. 16 af de 21 første drengemedlemmer af Standort Kopenhagen var elever på Sankt Petri Skole. Hitlerjugend kunne også leje sig ind på Sankt Petri Skoles lejrskole Landschulheim eller Schullandheim i Holmstrup ved Lumsås i Odsherred, der blev indviet i august 1937. Jacob Halvas Bjerre kan afsløre, at selveste Adolf Hitler finansierede cirka en tredjedel af byggeriet. Han beskriver i bogen, hvordan den tyske diplomat Cecil von Renthe-Fink i en tale til indvielsen kunne meddele, at der »takket være en donation fra Fører og rigskansler Adolf Hitler …« ville blive givet penge til at udvide lejrskolen med en drengefløj. Cecil von Renthe-Fink var fra 1936 gesandt i Danmark og blev i april 1940 udpeget til Tysklands rigsbefuldmægtigede i Danmark. I maj 1937 var Hans Heinrich Lammers i øvrigt med til at nedlægge lejrskolens grundsten. Cecil von Renthe-Fink var gesandt i Danmark fra 1936 og fra 1940-1942 Tysklands rigsbefuldmægtigede i Danmark. Børnene på billedet her fra 1938 var elever på Sankt Petri og poserer her i deres uniformer fra Hitlerjugend.Fold sammenLæs mereFoto: »Den tyske skole og besættelsen/Det Kongelige Bibliotek. Han var leder af den nazistiske centraladministration Reichkanzlei i Berlin. Lejrskolen blev under krigen også benyttet af organisationen Kinderlandsverschickung, der som så mange andre i Tyskland blev nazificeret gennem årene. Dens formål var at give fattige børn og bybørn landlige ferieophold. Jacob Halvas Bjerre kan ikke forestille sig andet, end at disse børn er blevet indoktrineret på ophold i Landschulheim i Danmark. Skolehjemmet ved Lumsås blev efter besættelsen som tysk byggeri konfiskeret af den danske stat. Det er i dag ejet af Frederiksberg Kommune. Tror du, at de kender historien om Hitler på Frederiksberg? »Nok ikke,« lyder det fra historikeren. Tror du, at forældrene på Sankt Petri ved alt det her? »Nok heller ikke,« siger han. Sankt Petri Skoles lejrskole Landschulheim eller Schullandheim i Holmstrup ved Lumsås i Odsherred blev indviet i 1937, hvor billedet stammer fra. Flaget til højre er med hagekors.Fold sammenLæs mereFoto: »Den tyske skole og besættelsen«. Den danske stat konfiskerede også det store skolebyggeri Emdrupborg i Emdrup tegnet af arkitekten bag blandt andet Det Olympiske Stadion i Berlin, Werner March. Det var ligesom lejrskolen i Odsherred bygget af tyskerne, og nazisterne ville flytte Sankt Petri Skole fra Indre By til byggeriet i Emdrup, hvor dele af Aarhus Universitet i dag har til huse. Men byggeriet i Larslejsstræde blev ikke konfiskeret efter 1945. Skolen blev af staten betragtet som dansk, med en flere hundrede år lang historie i København sammen med Sankt Petri Kirke. Men Sankt Petri Skole modtog mange penge fra det tyske gesandtskab og blev mødt med et tilbagebetalingskrav efter krigen. Derfor skylder skolen den dag i dag staten 162.000 kroner i form af et rentefrit pantebrev i bygningerne, fortæller Jacob Halvas Bjerre. Der gik også jødiske elever på den tyske skole. I årene 1930-1940 knap 60, i skoleåret 1940-1941 ingen. Det er afgangselever på skolen som beskrevet iBerlingskenået frem til for et par år siden i forbindelse med et projekt om skolens fortid. Efterfølgende var de med til at få sat en mindetavle for fire af de jødiske elever op  i gården på Sankt Petri Skole. To af dem, Adolf Max Ahronheim og Karl Max Ahronheim, blev, som historikeren Ole Brandenborg Jensen har formuleret det over for Berlingske, »chikaneret ud af Sankt Petri Skole og Danmark« efter at være kommet til landet i 1930erne. De rejste til Amsterdam, blev siden taget af tyskerne og endte deres dage i Auschwitz med deres forældre. Jacob Halvas Bjerre vurderer dog, at brødrene lige så vel kan have forladt Danmark på grund den daværende flygtningepolitik over for jøder. Historikeren Jacob Halvas Bjerre har brugt tre år på at undersøge Sankt Petri Skoles fortid.Fold sammenLæs mereFoto: Søren Bidstrup. De to andre elever var Anita Bruckmann og Jakob Zipikoff. Hun gik på skolen 1933-1934, rejste tilbage til Tyskland med sin familie og blev i 1941 som 19-årig deporteret med sin familie fra Düsseldorf til Riga, hvor hun døde i ghettoen. Han gik på skolen fra 1922- 1932 og druknede i 1943 i Øresund under flugt fra Danmark til Sverige. Historikeren ser initiativer som mindetavlen og sin egen bog som udtryk for, at skolen nu vedkender sig sin fortid. »Men ja, man kan godt kalde den brun,« siger han. Hvad med en nazistisk rugekasse? »Ja, men ikke en nazirede, som den også er blevet kaldt,« understreger han. Ifølge historikeren gør skolen meget for at få fortiden undersøgt. Men det er da først nu. Skolen er blevet kritiseret for ikke rigtig at have fortalt om fortiden eller ligefrem skjult den? »Jeg tror, at man havde et behov for at fremstille skolen som en dansk skole, der afviste nazismen,« siger han: »At Sankt Petri er en dansk skole.« Tilbage i 2017 kunneBerlingskefortælle, hvordan der ikke stod noget på skolens hjemmeside om tiden i 1930erne og 1940erne. Blot, at »en udførlig artikel om skolens historie er i øjeblikket under udarbejdelse«. I sin nye bog understreger Jacob Halvas Bjerre, at »skolens publikationer har foretaget udeladelser eller nedtonet nazistiske begivenheder«, og at »det er tydeligt, at der er foretaget flere fravalg af de kilder«, der går i rette med historien om, at skolen først i 1930erne sagde nej til nazismen. Han tilføjer, at Hartvig Frisch (S) som undervisningsminister i 1949 »frikendte skolen og erklærede, at skolen havde været loyal over for Danmark«. Men han må da have kendt til historien, talte han mod bedrevidende? »Jeg vil tro, at Hartvig Frisch godt vidste, hvad skolen havde gennemlevet. Men han så fremad,« siger han. Ikke mindst forholdet til det nye Vesttyskland, tilføjer han. Så med den her bog har skolen lagt tingene frem, som de var? »Det vil jeg mene,« siger han: »Det skriver sig ind i en tysk tendens, hvor man som organisation undersøger sig selv og sin fortid.« Jacob Halvas Bjerres »Den tyske skole og besættelsen« udkommer 3. november på Gads Forlag.",
        "metadata": {
            "source": "https://www.berlingske.dk/indland/efter-tre-aars-forskning-faelder-historiker-nu-dom-over-privatskole-i",
            "image_url": "https://berlingske.bmcdn.dk/media/cache/resolve/image_x_large/image/173/1730100/24558495-3-november-udkommer-historiker-jacob-halvas-bjerr.jpg",
            "publication_time": "Fredag d. 27. oktober 2023, kl. 06.20",
            "author": "Jens Ejsing",
            "related_links": [],
            "attachments": []
        }
    }
}