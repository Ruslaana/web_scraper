{
    "version": "1.0",
    "document": {
        "id": "https://www_berlingske_dk/kultur/familievejleder-om-psykologers-brev-til-gyldendal-de-skal-lade-vaere-med-at",
        "title": "Familievejleder om psykologers brev til Gyldendal: »De skal lade være med at skabe usikkerhed hos forældrene«",
        "content": "I snart et år har en række psykologer og privatpersoner fordømt børneopdragelsesbogen »Godnat og sov godt«. I oktober sidste år begyndte en gruppe kvinder at brænde den kontroversielle bog, og i denne måned har724 psykologer opfordret Gyldendaltil at trække den tilbage. Familievejleder Lola Jensen er godt og grundigt træt af debatten og det store fokus på den snart 20 år gamle søvntræningsbog. »Jeg synes, at alle psykologerne og andre, der udtaler sig om bogen, burde bruge kræfterne på at hjælpe i stedet for at være anklagende bagud. Vi har en travl verden og mange problematikker, så vi har da ikke tid til at koge suppe på en ret, vi alligevel ikke skal spise,« siger hun. Ppsykologernes brev var en reaktion på, at forlaget i juni, trods kritikken, besluttede sig for at holde fast i»Godnat og sov godt«. Formanden for Dansk Psykolog Forening, Eva Secher Mathiasen, er enig i psykologernes kritik af bogens indhold, men synes ikke, atpsykologer skal kræve bøger trukket tilbage. »Barnet er det bedste udtryk for, hvordan barnet har det, og det er vigtigere end bøger. Bøger kan være gode råd, men bøger er ikke din forældreevne,« siger Eva Secher Mathiasen, formand for Dansk Psykolog Forening.Fold sammenLæs mereFoto: Thomas Lekfeldt. »Jeg mener ikke, at man kan kræve af et forlag, at de fjerner en bog, begrundet i, at den udgør forældet eller for dårlig viden. Jeg vil hellere, at vi opfordrede Gyldendal eller andre forlag til at udgive en bedre bog, der kunne være en god rådgivning til forældre,« siger hun. Lola Jensen er enig og mener, at psykologerne i stedet bør bruge deres kræfter på at give forældre gå-på-modet tilbage og tænke fremad. Hun peger på, at det er godt at debattere for en stund, men at det er lige så vigtigt at komme videre. »Det her er en fuldstændig unødvendig krig. Efter snart et år med den her debat skal vi simpelthen komme videre. Prøv at tænke på, hvis de mange psykologer stillede sig op i et »puttekorps«, så ville der næsten være en fyraftenskonsulent til putteinspiration i hver daginstitution i en hel region. Det ville da være genialt. De skal ud og give inspiration i stedet for at bruge deres kræfter bagud og skabe usikkerhed hos forældrene,« siger hun. Debatten om søvntræningbogen er med til at gøre forældre usikre på, om de bruger de rigtige »puttemetoder«, lyder det fra Lola Jensen. »Jeg er sikker på, at det eneste, debatten efterlader, er, at forældre falder ned i et dybere og dybere usikkerhedshul. Når samfundet mangler tillid til, at de kan klare forældrerollen selv, så bliver det selvopfyldende. Hvis du har 100 procent energi, når du skal putte dit barn, så skal de 90 procent dælme ikke gå til at være usikker på metoder,« siger hun. Hun mener desuden, at nogle forældre kan føle sig stemplede som mindre gode på baggrund af den massive kritik af børneopdragelsesbogen. »Jeg er selvfølgelig ikke enig i bogens indhold, men den her debat er med til at øge forældres usikkerhed og med til at stemple nogle som omsorgssvigtende over for deres børn, og det er jeg rigtig ked af. Der er ikke nogen, der får mig til at sige, at bogen skal brændes. For så brændemærker man også dem, der har brugt den,« siger hun. Eva Secher Mathiasen kan også se tendensen til stadigt mere bekymrede og usikre forældre. Hun mener dog ikke, at usikkerheden er vokset på baggrund af debatten om »Godnat og sov godt«. »Vi er på sin vis belastet af viden, fordi mange forældre nu om dage ved så utroligt meget om, hvad der kan gå galt, og er enormt bevidste om deres eget ansvar. Jeg kan bestemt genkende, at forældre er meget usikre på rollen og bekymrede for at gøre noget forkert, jeg mener bare ikke, det er udløst af denne konkrete debat,« siger hun. »Godnat og sov godt« og andre fagbøger blev engang anbefalet af mange sundhedsplejersker, når de kom på hjemmebesøg hos trætte, nybagte forældre. I dag er strategien dog en anden. »Vi anbefaler ikke længere, at forældre skal købe specifikke bøger. Vi vil hellere snakke om, hvordan hverdagen går. Når folk læser bøger, får vi tit en masse spørgsmål til, om de bør gøre det, der står i bøgerne. Og nej, det bør de ofte ikke. Forældre og børn er forskellige, og det kræver forskellige metoder,« siger Susanne Lücke, der formand for Fagligt Selskab for Sygeplejersker. På samme måde mener Lola Jensen, at det er vigtigt, at sikkerheden kommer tilbage til forældrene, og at de bliver bedre til at lytte til deres hjerte og mavefornemmelse. »Hvis forældre skal være mere sikre, kræver det, at vi stopper debatten om, hvad de ikke skal gøre, og i stedet fokuserer på, hvad man kunne gøre. Derefter skal man give dem fred. På den måde viser vi, at vi har tillid til, at de med lidt inspiration sagtens kan klare forældrerollen selv,« siger hun.",
        "metadata": {
            "source": "https://www.berlingske.dk/kultur/familievejleder-om-psykologers-brev-til-gyldendal-de-skal-lade-vaere-med-at",
            "image_url": "https://berlingske.bmcdn.dk/media/cache/resolve/image_x_large/image/118/1186198/23065020-slo.jpg",
            "publication_time": "Onsdag d. 14. august 2019, kl. 12.00",
            "author": "Frederikke Palmu Johansen",
            "related_links": [],
            "attachments": []
        }
    }
}