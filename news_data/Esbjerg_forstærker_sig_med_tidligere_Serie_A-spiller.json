{
    "version": "1.0",
    "document": {
        "id": "https://www_berlingske_dk/sport/esbjerg-forstaerker-sig-med-tidligere-serie-a-spiller",
        "title": "Esbjerg forstærker sig med tidligere Serie A-spiller",
        "content": "Bologna offentliggjorde skiftet lørdag aften, og nu sender Esbjerg selv en pressemeddelelse ud om, at Erik Friberg skifter permanent til vestjyderne. Den 28-årige svensker, der holder til på den centrale midtbane, kommer til Esbjerg på en treårig kontrakt fra Serie B-klubben Bologna. Niels Frederiksen, cheftræner for Esbjerg, glæder sig til at få en spiller i truppen, der blandt andet har spillet syv kampe i Serie A, mens Bologna stadig lå i den bedste italienske række.  »Erik Friberg har prøvet at spille på højeste niveau i Italien, og han skal bidrage med masser af erfaring og professionalisme til vores relativt unge trup. Fodboldmæssigt er han meget bevægelig og arbejder hårdt mellem felterne. Han er dygtig med bolden og er tillige god til at placere sig, bryde modstandernes spil og erobre bolde, og så har han mange pasninger frem ad banen,« siger Niels Frederiksen. I 2013 hørte Erik Friberg til blandt de bærende kræfter på det Malmø-hold, der vandt det svenske mesterskab i 2013. ",
        "metadata": {
            "source": "https://www.berlingske.dk/sport/esbjerg-forstaerker-sig-med-tidligere-serie-a-spiller",
            "image_url": "https://berlingske.bmcdn.dk/media/cache/resolve/image_x_large/image/74/741905/8124727-es.jpeg",
            "publication_time": "Søndag d. 04. januar 2015, kl. 15.50",
            "author": null,
            "related_links": [],
            "attachments": []
        }
    }
}