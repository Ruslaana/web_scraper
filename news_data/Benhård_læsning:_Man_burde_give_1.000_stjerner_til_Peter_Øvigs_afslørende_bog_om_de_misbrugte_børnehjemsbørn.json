{
    "version": "1.0",
    "document": {
        "id": "https://www_berlingske_dk/litteratur/benhaard-laesning-man-burde-give-1000-stjerner-til-peter-oevigs",
        "title": "Benhård læsning: Man burde give 1.000 stjerner til Peter Øvigs afslørende bog om de misbrugte børnehjemsbørn",
        "content": "ForfatterenPeter Øviger aktuel med en bog, der er svær at læse. Mildest talt. Faktisk er »Dem der ikke tier« så forfærdelig at være i selskab med, at man allerede på side et går med kraftige overvejelser om, hvorvidt side to overhovedet er ubehaget værd. Men det er side to. Og det samme er de efterfølgende 330 sider. Øvig har nemlig skrevet en bog, der er lige så hamrende vigtig, som den er voldsom svær at kapere. Vi er nærmest ude i en form for pligtlæsning for alle og enhver. Ikke mindst for landets magthavere og myndigheder i al almindelig. Dem, der er sat i verden for at beskytte samfundets svageste og allermest mest udsatte, men som i årtier gjorde det stikmodsatte. Enten ved at vende ryggen til og feje virkeligheden ind under gulvtæppet. Eller ved selv at tage del i de rædsler, som et utal af børnehjemsbørn blev udsat for i årtier. For det er dem,de anbragte børnehjemsbørn, som »Dem der ikke tier« handler om. Dem, der op gennem 50erne, 60erne, 70erne, 80erne og 90erne er blevet udsat for vold, vanrøgt, misrøgt og seksuelle overgreb i en grad og i et omfang, der ikke er til at fatte. Børn helt ned til seksårsalderen. Børn, der blev bedøvet og udsat for det ene overgreb efter det andet. Af forstandere, læger, lærer, præster, pædagoger eller af medlemmer af det finere borgerskab. Børn, der aldrig fik lov til at være børn, men som til gengæld har fået et sønderknust voksenliv på statens regning. Et liv fuld af skyld og skam, sorg og sindssyge, selvskade og selvmord, raseri og afmagt, fortvivlelse og fordømmelse. Alt sammen affødt af ødelæggende hændelser, som langt de fleste har båret rundt med selv og aldrig sagt til andre. Enten fordi sandheden var for svær at fortælle. Men også fordi eksemplerne på, at ingen gad at lytte, at ingen gad at hjælpe, at ingen troede på deres virkelighed, var mange. Men i dag er virkeligheden en anden. I dag bliver historierne fra fortiden fortalt. Øvigs bog fungerer som et talerør for alle dem, der et helt liv har båret rundt på et mørke, der nu kommer frem i lyset. »Dem der ikke tier« er ikke bare modbydelig pligtlæsning. Bogen er også varm og rørende og fuld af fællesskab, venskab, kærlighed, optimisme og livsmod. En bog, der ikke kun ser bagud, men også fremad.Fold sammenLæs mereFoto: Gyldendal. Eller det vil sige; historierne har faktisk piblet frem i en del år, takket været dem, som Øvig konsekvent kalder helte, nemlig de tidligere børnehjemsbørn, der modigt står frem og på hver deres måde fortæller deres helt egen historie. Men der findes også helte i systemet. Mennesker, der tidligere har været en del af staten, der havde børnene i deres varetægt, og som nu gør alt det, som de af den ene eller den anden grund ikke kunne gøre dengang, nemlig at hjælpe børnehjemsbørnene med at komme til orde. Derfor er »Dem der ikke tier« ikke bare modbydelig pligtlæsning. Bogen er også varm og rørende, og fuld af fællesskab, venskab, kærlighed, optimisme og livsmod. En bog, der ikke kun ser bagud, men også fremad. Faktisk i en sådan grad, at alt det lyse hånd i hånd med alt det mørke, giver en lyst til at springe skalaen og give »Dem der ikke tier« ti stjerner. Ej, 1.000 stjerner. 1.000 kæmpestore stjerner, der skal hænge og funkle til evig tid. Over samtlige danske børnehjemsbørn. Men »Dem der ikke tier« er også en bog og skal derfor anmeldes som en sådan. Og derfor lander vi kun på fem ud af seks stjerner. Til Øvig. Ham, der uden skyggen af tvivl har skrevet bogen af et godt hjerte, men som også tydeligvis har skrevet bogen over en ganske betragtelig årrække, sideløbende med andre projekter. Og det kan mærkes. På kompositionen, der er lidt for klippe-klister. Og på den røde tråd, der sommetider flagrer lidt i vinden. Og så er der noget ved Øvigs egen rolle i »Dem der ikke tier«, der gør, at bogens karaktergivning ikke kommer helt op og ringe. Det er selvfølgelig smag og behag, men så er det jo godt, at dette også er en anmeldelse. En anmeldelse af en bog, hvor Øvig det meste af tiden er fluen på væggen, ham der sætter scenen, og ham, der holder talerøret. Og den rolle er han virkelig god til. Til gengæld virker det til tider malplaceret og lidt unødvendigt, når han springer ned fra væggen og sætter sig selv i scene i de scener, han ellers har helliget til andre. Det kan lyde lidt hårdt, men det bliver her og der desværre lidt for meget mig-mig og ikke dem-dem, som det hele jo handler om, nemlig dem, der ikke tier, men også alle de andre børnehjemsbørn. Dem, der forståeligt nok ikke turde, eller ikke kunne, sige noget. Og dem, der forsøgte, men aldrig blev hørt. Denne bog er også et talerør for dem. Synes jeg. Dem der ikke tier Forfatter: Peter Øvig.Sider: 332.Pris: 299,95 kronerForlag: Gyldendal",
        "metadata": {
            "source": "https://www.berlingske.dk/litteratur/benhaard-laesning-man-burde-give-1000-stjerner-til-peter-oevigs",
            "image_url": "https://berlingske.bmcdn.dk/media/cache/resolve/image_x_large/image/172/1720223/24535931-peter-vig-knudsen-i-og-ved-sit-hjem.jpg",
            "publication_time": "Fredag d. 29. september 2023, kl. 09.40",
            "author": null,
            "related_links": [],
            "attachments": []
        }
    }
}