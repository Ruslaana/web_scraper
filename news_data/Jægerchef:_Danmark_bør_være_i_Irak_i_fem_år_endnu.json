{
    "version": "1.0",
    "document": {
        "id": "https://www_berlingske_dk/politik/jaegerchef-danmark-boer-vaere-i-irak-i-fem-aar-endnu",
        "title": "Jægerchef: Danmark bør være i Irak i fem år endnu",
        "content": "København. Danskerne bør indstille sig på en ny langvarig indsats i Irak. Fem år vil det tage, hvis Danmark og andre lande skal opbygge de irakiske styrker og hjælpe dem til militær sejr over Islamisk Stat (IS) i Irak og Syrien. Det vurderer chefen for de danske specialstyrker i Irak, Rasmus Amstrup, over for Ritzau. - Det vil tage fem år, hvis der skal ryddes op i baglandet i Irak. Og der skal være styr på Isil i Syrien. Det tager tid. Det kommer ikke til at ske lige nu og her, siger Rasmus Amstrup, som bruger et andet navn for IS.  Han understreger, at beslutningen er op til politikerne på Christiansborg. Men den danske jægerchef lægger ikke skjul på, at havde han 90 mandater, så ville Danmark forlænge specialstyrkernes mandat, når det udløber i 2018. Samtidig bør politikerne give grønt lys for, at jægersoldaterne på sigt kan operere helt ind i Syriens territorium med lokale soldater. - Vi skal nok få skovlen under Isil. Det skal vi nok. Men det kommer til at tage tid. Det afhænger af, hvor stor modstandsviljen er, og hvornår de i ly af mørket søger vestpå mod Syrien, siger Rasmus Amstrup. Når Islamisk Stats modstand bryder sammen i Irak, bør de danske jægersoldater have mulighed for at følge efter dem ind i nabolandet, mener Rasmus Amstrup.  - Det politiske mandat favner Syrien. Men døren er ikke åben endnu. Det er en politisk beslutning, men det er vigtigt, at vi får mulighed for det, siger han. Fokus for kampene i Irak er lige nu på Mosul, der er den sidste store bastion for Islamisk Stat i Irak. Byen kan falde i de kommende uger. Håbet er derefter at drive Islamisk Stat resten af vejen ud af Irak. Dermed vil de sidste slag formentlig stå i Syrien, som ligger 150 kilometer fra jægersoldaternes hjem på Al Asad-basen i den urolige Anbar-provins.  Det er her i specialstyrkens åbne flyhangar, at Ritzau søndag fik lejlighed til at tale med jægerchefen. Det skete i forbindelse med statsminister Lars Løkke Rasmussens (V) besøg i Irak. Ifølge Rasmus Amstrup er det lige nu kun de danske og amerikanske specialstyrker, som er parate til at gå ud på operationer sammen med de irakiske soldater. Og det er efterspurgt: - Man har uddannet så mange irakiske styrker, at det nu giver mening at gå uden for hegnet med dem. - Det er der altid en risiko ved. Man skal afveje den risiko mod den effekt, man får ved at gå uden for hegnet. Og lige nu, synes jeg, effekten langt opvejer risikoen, siger Rasmus Amstrup. Han mener samtidig, at opgaven er et perfekt match for de danske specialstyrker. De er trænet til at operere og overleve på egen hånd i små grupper. - Vi fylder meget lidt i forhold til en amerikansk bataljon, og vi er billige i drift. Det hele skal ikke gå op i økonomi, men jeg ved, der sidder nogen med nogle regneark omkring de her missioner, siger Rasmus Amstrup. /ritzau/ ",
        "metadata": {
            "source": "https://www.berlingske.dk/politik/jaegerchef-danmark-boer-vaere-i-irak-i-fem-aar-endnu",
            "image_url": "https://berlingske.bmcdn.dk/media/cache/resolve/image_x_large/image/10/102174/15740826-ghjkgh.jpg",
            "publication_time": "Mandag d. 12. december 2016, kl. 04.32",
            "author": null,
            "related_links": [],
            "attachments": []
        }
    }
}