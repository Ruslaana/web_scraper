{
    "version": "1.0",
    "document": {
        "id": "https://www_berlingske_dk/sport/medie-schumacher-er-udskrevet-efter-blodtransfusion",
        "title": "Medie: Schumacher er udskrevet efter blodtransfusion",
        "content": "I sidste uge meldte det franske medie Le Parisien, at Michael Schumacher var blevet indlagt på hospitalet l'Hôpital européen Georges-Pompidou i Paris for at modtage behandling. Mandag meddeler avisens journalist Jean-Michel Décugis i et tv-interview med BFM TV ifølge svenske Aftonbladet, at den tyske motorsportslegende blev udskrevet igen 12. september. »Det eneste vi ved, er, at han har fået en blodtransfusion, og at der er blevet tilføjet stamceller til hans blod, som skulle have en positiv effekt på hele kroppen - inklusive hjernen,« siger Décugis. Schumacher har rekorden for flest Formel 1-titler og grandprixsejre. Hele syv gange blev han kåret til verdensmester, og han vandt 91 løb i karrieren. 29. december 2013 var han ude for en alvorlig skiulykke, da han var på ferie med familien i de franske alper. Racerkøreren var i kritisk tilstand, gennemgik to hjerneoperationer og blev lagt i kunstig koma i 189 dage. 9. september 2014 annoncerede familien, at han kunne forlade hospitalet i Lausanne og vende tilbage til hjemmet i schweiziske Gland - 254 dage efter sin ulykke. Siden er der ikke sluppet meget ud om hans tilstand, men ifølge Le Parisien ankom Schumacher på en båre mandag i sidste uge til hospitalet l'Hôpital européen Georges-Pompidou i Paris. Michael Schumacher fyldte 3. januar 50 år. /ritzau/",
        "metadata": {
            "source": "https://www.berlingske.dk/sport/medie-schumacher-er-udskrevet-efter-blodtransfusion",
            "image_url": "https://berlingske.bmcdn.dk/media/cache/resolve/image_x_large/image/119/1199738/23143171-files-spain-germany-f1-auto-ac.jpeg",
            "publication_time": "Mandag d. 16. september 2019, kl. 19.03",
            "author": null,
            "related_links": [],
            "attachments": []
        }
    }
}