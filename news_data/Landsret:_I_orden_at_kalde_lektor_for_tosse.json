{
    "version": "1.0",
    "document": {
        "id": "https://www_berlingske_dk/samfund/landsret-i-orden-at-kalde-lektor-for-tosse",
        "title": "Landsret: I orden at kalde lektor for tosse",
        "content": "Det var ikke en overtrædelse af straffelovens paragraf om ærekrænkelse, da Weekendavisens journalist Søren K. Villemoes i 2012 kaldte kemikeren og 9/11-skeptikeren Niels Harrit fra Københavns Universitet for en tosse. Østre Landsret har fredag stadfæstet Københavns Byrets dom fra 13. september 2013 og frifundet journalisten og hans redaktør på Weekendavisen. Villemoes skrev i 2012 artiklen med overskriften »Galskab i Den Sorte Diamant«, hvori han kritiserer Det Kongelige Biblioteks direktør og udstillingen om det armenske folkemord. Journalisten spørger retorisk, om biblioteket også vil åbne dørene for en udstilling om »alternative« teorier om evolutionsteorien og skriver: »Skal vi have en planche med kreationistisk plattenslageri op at hænge på en af Danmarks fineste oplysningsinstitutioner? Hvorfor ikke bare invitere Niels Harrit og de andre tosser fra 9/11-skeptikermiljøet ind, nu vi er i gang? Hvad med Holocaust-benægtermiljøet?« Det er henvisningen til, at man er »tosse«, hvis man er skeptisk over for den officielle version af, hvad der skete under angrebet på tvillingetårnene i New York 11. september 2001, der fik Niels Harrit til at bringe sagen for retten. Men avisartiklen har karakter af »et kritisk debatindlæg, hvori der rejses spørgsmål af almindelig samfundsmæssig interesse,« lyder det i begrundelsen fra Landsretten. De »kritiske og provokatoriske bemærkninger« indeholder ikke en vurdering af Niels Harrits »subjektive forhold,« hedder det. Og dermed er straffelovens paragraf 267 om fornærmende krænkelser af andres ære ikke overtrådt. ",
        "metadata": {
            "source": "https://www.berlingske.dk/samfund/landsret-i-orden-at-kalde-lektor-for-tosse",
            "image_url": "https://berlingske.bmcdn.dk/media/cache/resolve/image_x_large/image/59/595605/8475033-harrit.jpg",
            "publication_time": "Fredag d. 27. marts 2015, kl. 12.31",
            "author": null,
            "related_links": [],
            "attachments": []
        }
    }
}