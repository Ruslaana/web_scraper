{
    "version": "1.0",
    "document": {
        "id": "https://www_berlingske_dk/kommentatorer/geeti-amiri-kjaer-kaetterske-laerere-er-ikke-velanset-og-det-er",
        "title": "Geeti Amiri Kjær: Kætterske lærere er ikke velanset. Og det er problemet",
        "content": "De seneste par måneder har Berlingske været i gang med at udfoldeen historie, som i den grad fortjener at blive nomineret til, og - fra mit ydmyge perspektiv som skolelærer - vinde en Cavlingpris. Berlingske har gjort det, som har været nødvendigt i årevis, nemlig belyse virkeligheden i den danske folkeskole. Og når man læser tallene, tilsatberetningerne, er man jo ikke i tvivl om årsagen eller årsagerne til flugten fra folkeskolen. Det kan nærmest virke som et eksperiment, når ressourcestærke forældre aktivt vælger folkeskolen til, hvilket de også har råd til at rette op på med alenlange bogreoler i hjemmet og efterskoler efter afgangsprøverne. Personligt har jeg fravalgt den på vegne af min søn. Vel vidende, at det er en falliterklæring for min vision for folkeskolen. At den skal løfte i flok og (ud)danne fremtidens samfundsborgere. Men min søn fortjener at komme i skole og ikke skulle se sine klassekammerater eller lærere blive udsat for vold. Han skal have lov til at være et barn og udfolde sig med glæde. Han skal ikke lære at navigere i kaos og uforudsigelighed, men have ro til at fordybe sig. Og han fortjener slet ikke at blive kaldt vantro, fordi hans far er etnisk dansk og kristen. Eller en dårlig muslim, fordi han har en mor, der ikke abonnerer på nogle islamiske dogmer. Ja, han skal slet ikke opleve det, jeg desværre ser alt for mange børn - stadig præget af mentaliteten i socialt belastede boligområder - udsætte jævnaldrende for. Som sådan er der intet nyt under solen for os, der har vores gang i folkeskolen, når vi læser Berlingskes afdækning. Især os, der har vores dagligdag på de københavnske skoler. Men tallene for vold mod elever og lærere i folkeskolen rejser et presserende spørgsmål. Hvorfor har vi ikke hørt om det før i den brede offentlighed? Måske er svaret på mit spørgsmål, at lærernes ytringsfrihed er en by i Rusland. Det har jeg skrevet om cirka 117 gange. Men nu er det ikke bare mine erfaringer, jeg bygger min påstand på. For nylig stod en lærer frem og fortalte om at blive tæsket af en elev på en skole i Københavns Kommune, som hun ikke længere arbejder på. Man skulle tro, at det ville blive honoreret med skulderklap og ros. Især i Københavns Kommune, som er arbejdsgiver for lærerne i hovedstaden. I stedet blev læreren indkaldt til entjenstlig samtale og mistænkeliggjortfor at have misbrugt penge i forbindelse med indkøb til skoleaktiviteter. Det er pinligt for den konservative børne- og ungdomsborgmester Jakob Næsager, at hans forvaltning forsøger at give en lærer mundkurv på, mens han efter sigende ikke er klar over det. »Som en af de udstødte kan jeg hilse og sige, at det er hamrende ensomt at være en på lærerværelset, der aldrig mærker solidariteten, der ellers altid tales om blandt lærere.«Fold sammenLæs mereFoto: Linda Kastrup. Har han da ikke styr på sit område, får man lyst til at spørge spydigt, men tiden er ikke til spydigheder. Jeg er i min tredje ansættelse på en københavnsk folkeskole. Og jeg ville ønske, at jeg på mine tidligere arbejdspladser var blevet opsagt af årsager som, at jeg har været doven eller dårlig til mit arbejde. Ja, gid jeg selv havde valgt at droppe en folkeskole som arbejdsplads, fordi jeg ikke ville finde mig i at blive intimideret eller gjort tavs. I stedet er mine tidligere ansættelser aldrig blevet forlænget efter et vikariat. På trods af tilfredse forældre og elever. Altså bortset fra forældre, hvis børn forpester livet for øvrige i klassen og ikke vil stå ved, at de har opdraget deres barn elendigt. At de med deres nedsættende syn på systemet og samfundet, hvad enten det skyldes kulturelle, religiøse eller socioøkonomiske årsager, direkte modarbejder skolen og læreren som en autoritet. I min nuværende stilling og tredje ansættelse, er jeg noget bedre stillet, fordi jeg er fastansat og tilmed på barsel, men gad vide, hvor længe jeg får lov at blive hængende, når jeg vender tilbage. Kætterske lærere er ikke velanset. Og det er problemet. At lærere opleves illoyale, hvis de råber vagt i gevær. Men hvor længe har Københavns Kommune egentlig tænkt sig at feje problemerne under gulvtæppet? Og godt nok har Danmarks Lærerforeningsamarbejdetmed Berlingske om at afdække forholdene, men de er bekendt med problemerne – især i Københavns Lærerforening har de længe været klar over forholdene – så hvorfor har det ikke været en dagsorden, der er blevet rykket på? Min tese er, at det skyldes berøringsangst. Den type, vi kender fra dengang, det var udskældt at tale om problemer i parallelsamfund i dansk politik. Mens ungdommen betalte prisen for, at de er født i Danmark, men lever uden en flig af frihedsrettigheder, vi ellers bryster os af. I Københavns Kommune vil nogen hellere være stueren end at gøre noget for de børn og unge, de ellers har ansvaret for. Og de få lærere, der tør at sige fra, bliver udstødt. Som en af de udstødte kan jeg hilse og sige, at det er hamrende ensomt at være en på lærerværelset, der aldrig mærker solidariteten, der ellers altid tales om blandt lærere. Geeti Amiri Kjær er underviser og forfatter ",
        "metadata": {
            "source": "https://www.berlingske.dk/kommentatorer/geeti-amiri-kjaer-kaetterske-laerere-er-ikke-velanset-og-det-er",
            "image_url": "https://berlingske.bmcdn.dk/media/cache/resolve/image_x_large_vertical/image/190/1904938/24919755-forfatter-og-debattr-geeti-amiri-ved-et-pressemd.jpg",
            "publication_time": "Søndag d. 30. marts 2025, kl. 12.50",
            "author": "Geeti Amiri Kjær",
            "related_links": [],
            "attachments": []
        }
    }
}