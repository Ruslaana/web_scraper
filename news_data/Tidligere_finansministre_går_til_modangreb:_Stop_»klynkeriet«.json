{
    "version": "1.0",
    "document": {
        "id": "https://www_berlingske_dk/danmark/tidligere-finansministre-gaar-til-modangreb-stop-klynkeriet",
        "title": "Tidligere finansministre går til modangreb: Stop »klynkeriet«",
        "content": "Kritikken hagler i disse måneder ned over Finansministeriet. »Regnedrengene« eller »budgetbisserne« har alt for meget magt og blander sig detaljeret og på egenrådig vis i andre ministeriers arbejde. Og de regnemodeller, man bruger, er utidssvarende og langt fra virkeligheden, lyder kritikken. Men nu tager to tidligere finansministre – Claus Hjort Frederiksen (V) og Bjarne Corydon (S) – kraftigt til genmæle. Stop klynkeriet, siger de. Senest har tidligere justitsminister Søren Pind (V) leveret brænde til bålet ved at betegne Finansministeriet som et »jernregime«, der truer fagligheden og er skyld i store skandaler i Skat og DSB.  I sin ny bog, »Frie ord«,fortæller han om, hvordan en embedsmand i Finansministeriet angiveligt forsøgte at ændre en trusselsvurdering fra PET, fordi den »så dyr ud«. Claus Hjort Frederiksen siger om kritikken: »Når ministre i min tid som finansminister angreb, at Finansministeriet blandede sig for meget, så dækkede det jo over, at man ikke ville gennemføre regeringens økonomiske politik med de besparelser, der skulle til. Jeg kan huske, at Bertel Haarder var meget kritisk, men i bund og grund var han jo imod regeringens linje.« Efter at Bertel Haarder i en ministerrokade i 2016 var blevet fyret som kultur- og kirkeminister,sagde han til Jyllands-Posten, at han blev tvunget til at spare to procent på alle driftsområder. »Det er en fattig kulturpolitik. Man behøver jo ingen kulturminister så. Man kunne bare nøjes med ét ministerium. Finansministeriet,« sagde Haarder.  Bjarne Corydon, som i dag er chefredaktør på Dagbladet Børsen, mødte en tilsvarende kritik, da han var Finansminister i en regering med ministre fra S, SF og R. Og hver gang tilbageviste han den. Sagerne fra Løkke-regeringerne kender han ikke. »Men jeg opfatter generelt kritikken som klynkeri, motiveret af et verdensbillede, der er helt uholdbart. De ministre, der går ud på den måde, er i bund og grund pikerede over, at de ikke kan skalte og valte med skatteydernes penge, som de har lyst. Man kan jo ikke forestille sig personer, der indtager en tung ledelsespost i en privat organisation gå amok over, at der er økonomistyring, prioritering og transparens om resultater på tværs af virksomheden. De ville blive mødt af skraldlatter,« siger han. Embedsmændene i Finansministeriet skal være andet end blot bogholdere, mener Corydon: »De skal selvfølgelig kunne udfordre de andre ministerier på substansen. Hvad får vi for pengene? Er vi effektive?« Tidligere socialminister Mai Mercado (K) oplevedeifølge et interview i juli i Berlingske, at Finansministeriet var »meget politiske helt ned på fuldmægtigniveau« og havde en kultur præget af »egenrådighed«. Merete Riisager (LA) kritiserede –i samme interview i Berlingske– Finansministeriet for at være en »fabrik, hvor der skabes helt håndfast politik på en måde, der kan være svær at gennemskue – selv for en minister«. Claus Hjort Frederiksen siger, at han ikke kender alle sagerne, men han kan på ingen måde genkende billedet af Finansministeriet. »Hvis der er noget, de ministre har været utilfredse med, så kunne de som fagministre jo have mandet sig op og taget sagen hele vejen op til regeringens koordinationsudvalg i stedet for det her piveri,« siger han. Bjarne Corydon tilføjer: »Det er da paradoksalt, at borgerligheden anno 2019 fra Søren Pind, Merete Riisager og andre åbenbart handler om at kæmpe sig frem til poster, hvor man uforstyrret af krav om effektivitet og prioritering i fred og ro kan bruge skatteydernes penge efter forgodtbefindende. Måske skulle de knibe sig i armen og spørge, hvordan de lige er endt der rent holdningsmæssigt – helt på hold med stærke særinteresser og store dele af venstrefløjen?«  Sandheden er, at Finansministeriet er en kæmpe succes, mener Claus Hjort Frederiksen. »Grunden til, at vi har så sund en økonomi i Danmark, er, at vi har nogle embedsmænd, der går kritisk til forslagene. Fagministeriet forfølger naturligvis deres fagministeries interesser og politik. Men nogen må have det overordnede ansvar for, at det hele hænger sammen,« siger Claus Hjort Frederiksen og tilføjer, at det er helt forkert »at rette kanonerne« mod embedsmændene. »De gør efter min mening bare deres pligt. Da den økonomiske krise satte ind i 2008, stillede det nogle helt særlige krav til budgetdisciplin. EU-regler satte klare grænser, og vi skulle vogte over vores triple A-rating på lånemarkederne. Det er der ikke andre end Finansministeriet til at gøre.« Bjarne Corydon var i to år ansat i McKinsey, hvor han blandt andet rådgav andre lande om, hvordan de skulle styre deres økonomi. »Den konklusion, der entydigt stod tilbage, er, at den danske model er enestående effektiv og genstand for kærlig misundelse i store dele af resten af verden. Den er en forudsætning for, at vi kan drive en velfærdsstat.« Og flere forskere giver ham ret. Professor emeritus og forfatter tilbogen »Konkurrencestaten«Ove K. Pedersen siger: »Finansministeriet har uden tvivl været en afgørende faktor til at forklare, at vores velfærdsstat stadig er der, og at vi fra slutningen af 90erne fik styr på omkostninger og udgifter og afviklet statsgælden. Ministeriet har været en uomgængelig forudsætning for, at vi er der, hvor vi er i dag, med en positiv offentlig økonomi og en relativ stor velfærdsstat.«  Med andre ord: Hvis Finansministeriet ikke havde blandet sig i de andre ministeriers arbejde og stillet kritiske spørgsmål til alle udgifter, så ville skatterne være langt højere, eller vi havde ikke haft råd til den velfærd, vi har i dag. Professor Kurt Klaudi Klausen fra Syddansk Universitet siger: »Hvis velfærdsstaten skal kunne overleve, bliver vi nødt til at økonomisere med de ressourcer, vi har, og til stadighed genopfinde den og udvikle produktiviteten og effektiviteten.« Finansministeriets formelle og uformelle magt er vokset over årene. »Men,« påpeger professoren, »den jo er blevet sanktioneret af skiftende ministre og skiftende regeringer.« »Den del af kritikken, der handler om, at man ikke kan måle alt med den finansministerielle målestok, er rigtig. Men på den anden side er der ingen tvivl om, at vi har og har haft brug for et finansministerium, der svinger taktstokken og tager det overordnede ansvar, og som repræsenterer den centralstatslige styring af finanserne og dermed pisker resten af systemet,« siger Kurt Klaudi Klausen. Afdelingschef i embedsmændenes fagforening, DJØF, og tidligere TV-vært og ansat i Finansministeriet Sigge Winther Nielsen siger: »Til alle tider har der været fagministre, som ikke synes, at de har fået nok igennem i Finansministeriet, fordi de, der sidder der, nu engang har den rolle, at de skal sige nej til mange ting. Ligesom man på Grønland angiveligt har 25 ord for sne, så har man i Finansministeriet 25 måder at sige nej på. Det er den institutionelle rolle, de har fået som de eneste i kongeriget.« Rollen som »partystopper« gør sjældent én populær, påpeger han. »Embedsmændene i Finansministeriet bevæger sig hele tiden i en kampzone,« siger Sigge Winther Nielsen. Og så er der et element af travlhed, der betyder, at alle sager ikke bliver ekspederet lige elegant. »Der er rigtig mange sager, der kommer forbi Finansministeriets embedsmænd, og de har ikke altid tid til sige pænt goddag, og »jeg kan godt forstå dit problem«. Ministeriet står på to ben: et udviklingsben og et budgetbisseben. Og der er blandt nogle en opfattelse af, at ministeriet i disse år er mere bisse og mindre udvikling end tidligere, netop fordi tempoet er sat op,« siger Sigge Winther Nielsen. Også de regnemodeller, som er kernen i Finansministeriets arbejde, har stået for skud. Flere af de nuværende socialdemokratiske ministrehar kritiseret regnemodellerne for at være verdensfjerne og ikke tage hensyn til dynamiske økonomiske effekter af offentlige investeringer. Senest harformand for Fagbevægelsens Hovedorganisation (FH) Lizette Risgaard opfordret til, at »genoprette tilliden«til Finansministeriets regnemodeller. Claus Hjort Frederiksen mener, at der er en skjult dagsorden med kritikken: »Fagforeninger og socialdemokrater vil jo bare have Finansministeriet til at legitimere, at man kan bruge nogle flere penge uden at sætte samfundsøkonomien over styr,« siger den tidligere finansminister og tilføjer om den nuværende regering: »Hvis de har 90 mandater bag sig i Folketinget, kan de bruge alle de penge, de vil, men de vil gerne have Finansministeriets blå stempel. Og det gør mig utryg, at politikere vil fastsætte, hvordan de økonomiske sammenhænge skal være.« Bjarne Corydon kalder sig selv en stor forsvarer af Finansministeriets modeller. »Derfor er det værd at gå i rette med den mistænkeliggørelse, der for tiden finder sted omkring modellerne,« siger han. FAKTAFinansministre siden 1980Nicolai Wammen (S)Fra 27.06.2019Kristian Jensen (V)28.11.2016-27.6.2019Claus Hjort Frederiksen (V)28.6.2015-28.11.2016Bjarne Corydon (S)3.10.2011-28.6.2015Claus Hjort Frederiksen (V)7.4.2009-3.10.2011Lars Løkke Rasmussen (V)23.11.2007-7.4.2009Thor Pedersen (V)27.11.2001-23.11.2007Pia Gjellerup (S)21.12.2000-27.11.2001Mogens Lykketoft (S)25.01.1993-21.12.2000Henning Dyremose (K)31.10.1989-25.01.1993Palle Simonsen (K)23.07.1984-31.10.1989Henning Christophersen (V)10.9.1982-23.7.1984Knud Heinesen (S)30.12.1981-10.9.1982Kilde: FinansministerietFOLD UD Nicolai Wammen (S)Fra 27.06.2019Kristian Jensen (V)28.11.2016-27.6.2019Claus Hjort Frederiksen (V)28.6.2015-28.11.2016Bjarne Corydon (S)3.10.2011-28.6.2015Claus Hjort Frederiksen (V)7.4.2009-3.10.2011Lars Løkke Rasmussen (V)23.11.2007-7.4.2009Thor Pedersen (V)27.11.2001-23.11.2007Pia Gjellerup (S)21.12.2000-27.11.2001Mogens Lykketoft (S)25.01.1993-21.12.2000Henning Dyremose (K)31.10.1989-25.01.1993Palle Simonsen (K)23.07.1984-31.10.1989Henning Christophersen (V)10.9.1982-23.7.1984Knud Heinesen (S)30.12.1981-10.9.1982 Kilde: Finansministeriet",
        "metadata": {
            "source": "https://www.berlingske.dk/danmark/tidligere-finansministre-gaar-til-modangreb-stop-klynkeriet",
            "image_url": "https://berlingske.bmcdn.dk/media/cache/resolve/image_x_large/image/119/1198045/23133364-.jpg",
            "publication_time": "Torsdag d. 12. september 2019, kl. 20.00",
            "author": "Bent Winther",
            "related_links": [],
            "attachments": []
        }
    }
}