{
    "version": "1.0",
    "document": {
        "id": "https://www_berlingske_dk/skaerm/kari-vil-bare-leve-et-stille-udramatisk-liv-det-lyder-kedeligt-men-hvor-er",
        "title": "Kári vil bare leve et stille, udramatisk liv. Det lyder kedeligt – men hvor er det befriende!",
        "content": "Den unge mand Kári (Sámal Hildibjartsson Hansen) bor i en lille bygd iFærøernesammen med sin far og sin søster. Han arbejder på den lokale fiskefabrik og fordriver ellers tiden med at spille tv-bingo, drikke et par øl med vennen Regin (Bjørn M. Mohr) og se ud over fjorden. Det lyder som et sted i grænselandet mellem utrolig udramatisk og decideret kedsommeligt, men Kári er godt tilfreds. Og i en tid, hvor så mange går op i selvudvikling og -optimering, er det egentlig sjovt befriende med en hovedperson, der ikke har nogen som helst planer om at forandre noget. Ikke mindst på et tidspunkt, hvor verden er så kaotisk, som den er lige nu. Men … fiskefabrikken er i fare for at lukke, både fordi der ikke længere er ret mange fisk i fjorden, og fordi større automatiserede fabrikker er ved at udkonkurrere den. Káris kæreste er på vej til Frankrig, hans ven Regin er på vej ud at sejle, og alle har også frygtelig travlt med at udfritte Kári om, hvad han dog skal. Men han har ingen vilde planer, han vil bare gerne bevare status quo. Den første færøske film kom i 1989, så landet har ikke nogen lang filmtradition. »Det sidste paradis på jord« beviser dog, at de sandelig godt kan finde ud af at lave film på Færøerne.Fold sammenLæs mereFoto: Øst for Paradis. Måske fordi han simpelthen bare gerne vil bo i bygden og leve sit liv, som han altid har gjort. Eller måske har han ikke travlt med at komme ud i verden, fordi han gerne vil passe på sin søster. Det kan man kun gætte på, og sådan er der egentlig meget i den færøske film »Det sidste paradis på jord«, der er usagt. Der er nemlig lige det, at Káris mor er død (hvordan får vi aldrig at vide), og familien tackler sorgen ret forskelligt. Faren har mere eller mindre meldt sig ud og stikker til søs, så snart han får muligheden for det. Káris søster Silja (Bjørg Brynhildardóttir Egholm) pjækker fra skole og er i øvrigt rasende på alt og alle. Så det er op til Kári at holde sammen på stumperne. Hvilket ikke er supernemt, når man er en ordknap knudemand, der formentlig hellere vil have sine fingre i klemme i en af maskinerne på fabrikken end at tale om sine følelser. Bjørg Brynhildardóttir Egholm spiller Káris søster Silja, som er vred på hele verden.Fold sammenLæs mereFoto: Øst for Paradis. Det er sandelig ikke hver dag – eller hvert år for den sags skyld – at en film fra Færøerne får premiere, men instruktøren og manuskriptforfatteren Sakaris Stórá, der i øvrigt selv har en fortid på en fiskefabrik og stammer fra en bygd med færre end 500 indbyggere, har noget at byde på. »Det sidste paradis på jord« er nemlig et meget fint, lavmælt drama, som med meget små armbevægelser fortæller en historie om at navigere i det liv, man nu engang er blevet tildelt. »Det sidste paradis på jord«. Drama, 87 minutter. Instruktion: Sakaris Stórá. Med: Sámal Hildibjartsson Hansen, Bjørg Brynhildardóttir Egholm, Bjørn M. Mohr, Esther á Fjallinum med flere. Premiere 1. maj i biografer landet over.",
        "metadata": {
            "source": "https://www.berlingske.dk/skaerm/kari-vil-bare-leve-et-stille-udramatisk-liv-det-lyder-kedeligt-men-hvor-er",
            "image_url": null,
            "publication_time": "Onsdag d. 30. april 2025, kl. 19.20",
            "author": null,
            "related_links": [],
            "attachments": []
        }
    }
}