{
    "version": "1.0",
    "document": {
        "id": "https://www_berlingske_dk/dine-penge/realkreditdronningen-har-haft-et-forrygende-aar",
        "title": "Realkreditdronningen har haft et forrygende år",
        "content": "Camilla Holm har haft et godt 2019 som topchef i Totalkredit. Midt på året vandt selskabet en retssag, som boligejere havde anlagt i protest mod prisstigninger på Totalkredits lån. Og for nylig viste de seneste tal for realkreditmarkedet, at Totalkredit i et årmed store bølger af lånekonverteringerhar taget kunder fra de andre realkreditinstitutter. Dermed har Camilla Holm for alvor fået medvind efter nogle bump på vejen i de senere år. Og hun har også haft medvind i privatlivet, der er præget af en del fysisk aktivitet. »Personligt har 2019 også været et rigtigt godt år. Mit arbejde fylder naturligvis en del, så ud over at bruge min fritid med familie og venner forsøger jeg at få skabt indre ro, når jeg kan. Det gør jeg gennem yoga, som jeg dyrker sammen med min barndomsveninde Birgitte, samt langdistanceløb med andre løbetosser i løbeklubben AC Pain,« fortæller Camilla Holm. Hun løber tidligt om morgenen flere gange om ugen og bruger løb som en måde til at reflektere og koble af på. »Og så har jeg i 2019 fået øjnene op for vinterbadning, og det agter jeg at få gjort endnu mere ved i det nye årti,« lyder garantien. Den resterende fritid går blandt andet med at holde ferie i varmen, at gå til koncerter og se TV-serier, hvor yndlingsserien er »Peaky Blinders«, der handler om gangsterbander i Birmingham i 1920erne.  På jobbet er Camilla Holm – ud over en stor forkærlighed for mælkeskum i kaffen – kendt for at have et stort overskud, et højt humør og at være meget tillidsfuld. »Hun besidder evnen til at samle folk omkring sig, hvor hun er god til at sætte retning og få folk til at gå i den retning. Og så vil alle, som kender hende, nok også kunne nikke genkendende til, at hun er rap i replikken, men det er med indhold, som i høj grad er værd at lytte efter,« siger Jeppe Juul Borre, forhenværende cheføkonom i Totalkredit og nuværende cheføkonom i Arbejdernes Landsbank. Han kalder hende »knivskarp« og samtidig så empatisk, at hun fik en tåre frem i øjenkrogen på den rutinerede økonom under hans afskedsreception i Totalkredit. Balladen om bidragssatserne, som er det løbende gebyr på realkreditlån, begyndte med de prisstigninger, som Nykredit-koncernen med Totalkredit rullede ud for cirka tre år siden – til mange boligejeres store raseri. Vreden fik en håndfuld boligejere til at trække Totalkredit i retten, og sagerne blev først afgjort i Østre Landsret og derefter af Højesteret, da sagen havde principiel betydning for tusinder af boligejere med milliarder i realkreditlån. 19. juni 2019 slog Højesteret fast, at lånedokumenterne fra Totalkredit »indeholdt en adgang for Totalkredit til at forhøje bidraget med de begrundelser, som Totalkredit anførte«. Som topchef forsvarede Camilla Holm under sin forklaring i retten stigningerne, selv om de var gennemført, inden hun overtog posten. Hun tog i maj 2018 det sidste skridt op ad Totalkredits rangstige og afløste Troels Bülow-Olsen som administrerende direktør. Camilla Holm har været direktør i Totalkredit siden 2015, og hendes rolle har blandt andet været at øge fokus på den fortsatte udvikling og styrkelse af Totalkredit-partnerskabet – og det er netop partnerskaberne med en lang række banker, der har bragt Totalkredit i førersædet i 2019, mener hun. Mens de tre hovedkonkurrenter er datterselskaber i landets tre største banker og sælger lån via deres filialer, så samarbejder Totalkredit med landets 53 øvrige pengeinstitutter med i alt flere end 760 filialer. FAKTABlå Bog: Camilla HolmCamilla Holm, der siden 2018 har været administrerende direktør i Totalkredit, blev født i 1974 i aarhusianske Risskov, hvor hun også voksede op.Efter studentereksamen på Risskov Amtsgymnasium blev Camilla Holm i 1999 cand.oecon. fra Aarhus Universitet, hvorefter hun tiltrådte en stillling som management consultant i McKinsey & Company.I 2001 blev hun senior manager i Deloitte, inden hun i 2010 trådte ind i realkredittens verden som underdirektør i Nykredit Asset Management.2014 skiftede Camilla Holm til en stilling som underdirektør i Totalkredit. Her blev hun i 2015 forfremmet til direktør og i 2018 administrerende direktør.Camilla Holm er gift med Erik Holm, der er journalist og forfatter. Parret har to døtre, Anna Sofie på 14 år og Emilie på 11 år. Familien bor på Østerbro.FOLD UD Camilla Holm, der siden 2018 har været administrerende direktør i Totalkredit, blev født i 1974 i aarhusianske Risskov, hvor hun også voksede op. Efter studentereksamen på Risskov Amtsgymnasium blev Camilla Holm i 1999 cand.oecon. fra Aarhus Universitet, hvorefter hun tiltrådte en stillling som management consultant i McKinsey & Company. I 2001 blev hun senior manager i Deloitte, inden hun i 2010 trådte ind i realkredittens verden som underdirektør i Nykredit Asset Management. 2014 skiftede Camilla Holm til en stilling som underdirektør i Totalkredit. Her blev hun i 2015 forfremmet til direktør og i 2018 administrerende direktør. Camilla Holm er gift med Erik Holm, der er journalist og forfatter. Parret har to døtre, Anna Sofie på 14 år og Emilie på 11 år. Familien bor på Østerbro.",
        "metadata": {
            "source": "https://www.berlingske.dk/dine-penge/realkreditdronningen-har-haft-et-forrygende-aar",
            "image_url": "https://berlingske.bmcdn.dk/media/cache/resolve/image_x_large/image/124/1245059/23309021-camilla-holm.jpg",
            "publication_time": "Onsdag d. 08. januar 2020, kl. 20.30",
            "author": "Povl Dengsøe",
            "related_links": [],
            "attachments": []
        }
    }
}