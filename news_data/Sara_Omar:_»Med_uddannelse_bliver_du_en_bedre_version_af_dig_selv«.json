{
    "version": "1.0",
    "document": {
        "id": "https://www_berlingske_dk/indland/sara-omar-med-uddannelse-bliver-du-en-bedre-version-af-dig-selv",
        "title": "Sara Omar: »Med uddannelse bliver du en bedre version af dig selv«",
        "content": "Som populær og prisvindende forfatter, menneskerettighedsforkæmper, statskundskaber og foredragsholder har Sara Omar nok at se til. Men det forhindrer ikke forfatteren til bestsellerne »Dødevaskeren« og »Skyggedanseren« i at tage en akademisk uddannelse. »Man skal have en uddannelse,« siger Sara Omar, der er engageret i kampen mod blandt andet social kontrol samt børne- og kvindeundertrykkelse: »Det er vigtigt.« Selv begyndte hun først at læse jura, men fandt ud af, at det ikke var noget for hende. Siden begyndte hun på statskundskab, hvor hun samtidig med forfatterskabet og kampen for blandt andet kvinders rettigheder gjorde sin bachelor færdig. FAKTA»Dit Studievalg 2021«Hvis du vil i gang med at læse på en videregående uddannelse i år, skal du inden længe til at bestemme dig.For at hjælpe dig – og dine forældre – bringer Berlingske derfor en lang række artikler, hvor studerende, eksperter og mange andre kommer med gode råd til såvel studievalg som det studieliv, der følger med valget.Denne og alle de andre artikler er bragt samlet på print i tillægget »Dit Studievalg 2021« bragt i Berlingske 20. januar.FOLD UD Hvis du vil i gang med at læse på en videregående uddannelse i år, skal du inden længe til at bestemme dig. For at hjælpe dig – og dine forældre – bringer Berlingske derfor en lang række artikler, hvor studerende, eksperter og mange andre kommer med gode råd til såvel studievalg som det studieliv, der følger med valget. Denne og alle de andre artikler er bragt samlet på print i tillægget »Dit Studievalg 2021« bragt i Berlingske 20. januar. Nu er hun i gang med kandidaten på statskundskab. »Uddannelse giver os redskaberne til at forstå og tackle de ting, vi møder i vores liv, på arbejde og samfundet,« siger hun. For Sara Omar er uddannelse og dannelse tæt forbundet. »Du kan have en nok så lang uddannelse med et 70 kilometer langt CV, men hvad nytter det, hvis du ikke er et dannet menneske? Hvis du ikke kan tænke og arbejde selvstændigt eller indgå i forskellige samarbejder, så har din uddannelse jo ikke rigtig gavnet,« mener hun: »Vores samfund kommer i fremtiden til at handle om at kunne samarbejde.« Sara Omar kom til som 15-årig til Danmark som kurdisk flygtning, og spørgsmål om politik og samfundsforhold har altid fyldt meget i hendes opvækst. Derfor faldt det den i dag 34-årige Sara Omar naturligt at læse en uddannelse som statskundskab. Men, understreger hun, »bare fordi man vælger en bestemt uddannelse, betyder det ikke, at det skal være den for resten af livet«. »Det er okay som ung at fortryde en uddannelse eller droppe ud, hvis det ikke er det, man vil,« siger hun: »Man får noget ud af det alligevel. Man lærer sig selv bedre at kende, når man begynder på en uddannelse.« Ifølge hende forandrer selve det at uddanne sig hele tiden. »Du kan som ung i dag begynde at læse alle mulige uddannelser uden at vide, hvad du ender med at blive. Det finder du måske først ud af senere,« mener hun: »Om ikke andet får du teorier og redskaber på plads. Uddannelse udvikler dig, du lærer andre måder at tænke på.« Som hun siger: »Med uddannelse bliver du en bedre version af dig selv.«",
        "metadata": {
            "source": "https://www.berlingske.dk/indland/sara-omar-med-uddannelse-bliver-du-en-bedre-version-af-dig-selv",
            "image_url": "https://berlingske.bmcdn.dk/media/cache/resolve/image_x_large_vertical/image/138/1380258/23640754-.jpg",
            "publication_time": "Torsdag d. 21. januar 2021, kl. 12.43",
            "author": "Jens Ejsing",
            "related_links": [],
            "attachments": []
        }
    }
}