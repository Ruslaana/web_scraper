{
    "version": "1.0",
    "document": {
        "id": "https://www_berlingske_dk/filmanmeldelser/skyder-paa-det-hele-og-rammer-meget",
        "title": "Skyder på det hele og rammer meget",
        "content": "Mel Brooks’ »Sheriffen skyder på det hele« har fået en arvtager. Seth McFarlane fyrer løs på alle tænkelige klichéer fra det vilde vesten, og det lykkes ham at ramme de fleste med sin helt egen form for urbane og dejligt beskidte form for humor. Han spiller selv hovedrollen som den nørdede farmer Albert, der bliver smidt ud af kæresten (Amanda Seyfried). Heldigvis indfinder der sig en ny bedårende skikkelse i form af mystiske Anna (Charlize Theron). Eneste meget store problem er, at hun er gift med egnens største skurk (Liam Neeson).  McFarlane har tendens til både at ville fortælle vittigheden og bagefter vise den, og derfor bliver filmen på to timer en smule lang, men der er ikke grund til at surmule ret meget. »A Million Ways to Die in the West« er den morsomste cowboyparodi siden »City Slickers« for omkring 20 år siden. Giovanni Ribisi som kejtet fyr, der er forelsket i Sarah Silvermans glædespige, der knalder i døgndrift, men som ikke vil i seng med ham, før de bliver gift, er blot to af mange andre grinagtige karakterer. Hvad: »A Million Ways to Die in the West«.Hvem: Instruktør: Seth McFarlane. Medvirkende: Seth McFarlane, Charlize Theron, Amanda Seyfried, Liam Neeson, Sarah Silverman. Hvor: Premiere over hele landet. ",
        "metadata": {
            "source": "https://www.berlingske.dk/filmanmeldelser/skyder-paa-det-hele-og-rammer-meget",
            "image_url": "https://berlingske.bmcdn.dk/media/cache/resolve/image_x_large/image/30/303359/7421443-05magamillionwaystodieinthejpg.jpeg",
            "publication_time": "Onsdag d. 04. juni 2014, kl. 20.00",
            "author": "Jacob Wendt Jensen",
            "related_links": [],
            "attachments": []
        }
    }
}