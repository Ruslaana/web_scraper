{
    "version": "1.0",
    "document": {
        "id": "https://www_berlingske_dk/politik/hun-har-faaet-nok-og-vil-smide-bandemedlemmer-ud-af-deres-hjem-det-er-jeg",
        "title": "Hun har fået nok og vil smide bandemedlemmer ud af deres hjem: »Det er jeg virkelig bedøvende ligeglad med«",
        "content": "Konsekvensen skal være benhård, når man forbryder sig mod samfundets love og regler. Derfor kommer De Konservatives retsordfører, Mai Mercado, nu på banen med to opsigtsvækkende og vidtgående forslag, som i bogstaveligste forstand skal fjerne kriminelle fra deres hjem og fra deres by, hvis de træder ved siden af. »Der er meget, der motiverer mennesker, og de her forslag er mere pisk, end de er gulerod,« siger Mai Mercado. Kort fortalt lyder forslagene således: Begge forslag er direkte møntet på bandemedlemmer, men Mai Mercado åbner også for, at andre end bare bandemedlemmer kan mærke den konsekvens, hvis de bryder loven. Er de her forslag ikke rimeligt vidtgående? »Det er vidtgående, men det er nødvendigt, for vi kan se, at bandekriminaliteten hele tiden udvikler sig, og vi bliver nødt til at ramme dem der, hvor de synes, at det er værst,« siger Mai Mercado. Berlingske har senest kunnet fortælle, at familiemedlemmer fra fire dybt kriminelle familier fra socialt udsatte boligområder i Aarhus Vest samlet set er blevet sigtet eller mistænkt for at bryde loven næsten 5.000 gange. I en af de værste sager er en familie med 27 medlemmer eksempelvis blevet sigtet eller mistænkt i alt 1.617 gange. Det er blandt andet de problemer, De Konservative nu vil forsøge at komme til livs med nye midler. Det er medlemmer af bander som eksempelvis Loyal to Familia, som De Konservative nu vil sætte ind mod.Fold sammenLæs mereFoto: Ritzau Scanpix. Man kan allerede i dag smide kriminelle ud af deres almene boliger med de nuværende regler. I dag er loven dog indrettet sådan, at det er de almene boligorganisationer, der skal træffe beslutning om at smide lejere ud, hvis de bliver dømt for utryghedsskabende kriminalitet. Men det er ifølge Mai Mercado en for tung byrde at lægge på de almene boligforeninger. »Man kan jo godt frygte, at boligforeningerne bliver udsat for et pres. Det kan for eksempel være gennem trusler og chikane. Men det skal hverken være kommunen eller boligforeningen, der træffer den beslutning. Det skal være domstolene,« siger Mai Mercado. Skal man smides ud af sin bolig den første gang, man har begået noget kriminelt? »Det vil jo være op til en vurdering. Hvis det er så groft, det, man har begået, og man kan se, at det er en familie, som i forvejen er i de sociale myndigheders søgelys, så vil jeg da have en forventning om, at man kan smides ud,« siger retsordføreren: »Men hvis man bliver dømt efter bandeparagraffen, så skal domstolene altid tage stilling til, om man skal smides ud af sin almene bolig.« Bandeparagraffen betyder, at personer, der er medlem af en bande, kan straffes dobbelt så hårdt som andre, der begår den samme type kriminalitet. Hvis nu man ikke er medlem af en bande, men går den type kriminalitet, du taler om, skal man så smides ud af sin almene bolig? »Hvis de opfører sig utryghedsskabende, og det har betydning for det lokale boligområde, så vil det være op til domstolene at finde ud af, om man skal gå ned ad den vej,« siger Mai Mercado. Hun har ikke mulighed for at præcisere specifikt, hvem der ud over bandemedlemmer skal smides ud af deres almene bolig ved domstolene. »Men jeg ser gerne, at domstolene får det her nye værktøj, hvor de får mulighed for at smide folk ud af deres boligområder.« Desuden mener De Konservative, at eksempelvis bandemedlemmers opholdsforbud fremover skal håndhæves med en omvendt fodlænke. I praksis betyder det, at bandemedlemmer udvises fra eksempelvis Blågårds Plads på Nørrebro eller Mjølnerparken i den tid, opholdsforbuddet varer. Med en fodlænke bliver det nemlig nemmere for politiet at sikre, at de kriminelle efter endt afsoning ikke vender tilbage til de steder, de har begået kriminalitet, vurderer Mai Mercado. »Jeg tror, at det er sværere for politiet at håndhæve et opholdsforbud i hele Odense frem for Blågårds Plads, som jo er et mindre område,« siger Mai Mercado med henvisning til en nylig dom i Retten i Odense, hvor bandemedlemmer blev meddelt et opholdsforbud i hele byen. Mai Mercado (K) hjælper gerne politisk dem, der forsøger at komme ud af bandekriminalitet. Men dem, der bliver, skal straffes hårdt.Fold sammenLæs mereFoto: Ida Marie Odgaard/Ritzau Scanpix. Hvis du nu selv var bandekriminel og blev straffet med de her forslag, ville det så øge eller svække din tillid til samfundet? »Det er jeg virkelig bedøvende ligeglad med. Jeg er egentlig helt ligeglad med, hvad bandemedlemmers tillid til samfundet er. Når man først bevæger sig ud på det spor, så har man i den grad sat sig selv uden for samfundet,« siger Mai Mercado: »Vi går efter at stresse dem mest muligt både i forhold til at tage ydelser fra dem og gøre livet så surt for dem som overhovedet muligt.« Er det vigtigt for dig, at de her mennesker finder deres plads i samfundet igen? »Det er vigtigt for mig, at vi står klar i det øjeblik, de vil forlade bandekriminaliteten. Så skal vi skabe den ramme, der gør det muligt.« Hvis man smider mennesker ud af deres hjem og deres by, tror du så, at de mest bliver socialiseret eller forrået? »Jeg håber bestemt, at man tager konsekvenserne op til overvejelse, inden man havner dér. Jeg vil anbefale alle bandemedlemmer at gennemtænke konsekvenserne, før man får fjernet børnene, bliver smidt ud af sin bolig, bliver idømt opholdsforbud og bliver trukket i sociale ydelser.« SVM-regeringen har for længst varslet en ny strafreform, hvor der blandt andet forventes forslag til skærpede straffe. Den ventes præsenteret inden årets udgang.",
        "metadata": {
            "source": "https://www.berlingske.dk/politik/hun-har-faaet-nok-og-vil-smide-bandemedlemmer-ud-af-deres-hjem-det-er-jeg",
            "image_url": "https://berlingske.bmcdn.dk/media/cache/resolve/image_x_large/image/184/1846537/24812479-mai-mercado-c-er-bannefrer-for-to-forslag-der.jpg",
            "publication_time": "Tirsdag d. 15. oktober 2024, kl. 06.07",
            "author": "Daniel Tidemann",
            "related_links": [],
            "attachments": []
        }
    }
}