{
    "version": "1.0",
    "document": {
        "id": "https://www_berlingske_dk/kunst/hun-roeg-som-en-skorsten-og-fotograferede-i-en-anden-tid-det-kan-vi-laere-en",
        "title": "Hun røg som en skorsten og fotograferede i en anden tid. Det kan vi lære en del af",
        "content": "Dromedarer i trav hen over ørkensandet, jagtfalke, telte, mænd i jakkesæt og kvinder med ansigterne skjult bag uhyggelige masker. Det er bare nogle få af de fascinerende motiver, man for tiden kan se på Davids Samlings fine, lille udstilling om den danske fotograf Jette Bangs (1914-1964) rejse til Qatar i 1959. Bang, der på det tidspunkt allerede var en meget anerkendt etnografisk orienteret fotograf, havde skabt sig et navn gennem sine mange fotos og film fra Grønland. Her havde hun rejst og fotograferet i over 25 år, da hun gennem nogle af sine kontakter fik mulighed for at tage med til et andet isoleret og udfordrende sted, nemlig Qatar, der på det tidspunkt stadig var en fattig ørkenstat. Foto: Jette Bang. 1959-ekspeditionen var under ledelse af den farverige arkæolog og professor, senere rigsantikvar, P.V. Glob, og det var hans entusiasme og fandenivoldskhed, der gjorde, at Jette Bang kom med til de arkæologiske udgravninger, hvor den danske ekspedition løb ind i en beduinstamme fra Na’im-folket. Jette Bang var egentlig med for at dokumentere den danske ekspedition, men sammen med etnografen Klaus Ferdinand kastede hun sig ud i et selvstændigt projekt, der handlede om at forstå og dokumentere beduinstammens levevis. Bangs fotografier blev dermed en helt enestående dokumentation af en kultur, der var ved at forsvinde. Olieindustrien i Qatar var i 1959 så småt begyndt at trække penge til det lillebitte land. Veje og hospitaler var ved at blive bygget, og når man sammenligner Jette Bangs fotos fra 1959 med billeder fra Qatar i dag, ligner de noget, der er langt ældre end de 66 år, der er tale om. Jette Bang var egentlig uddannet reklamefotograf, men hendes billeder er langt fra det overfladiske og »reklamelækre«. Hun tilhørte en generation af reklamefotografer, der bekendte sig mere til den tyske»neue Sachlichkeit«end til Hollywoodæstetikkens overfladefascination. Den baggrund og et skarpt etnografisk blik er dét, der gør hendes fotos specielle, og at vandre rundt i den lille udstilling er en stor oplevelse både fotografisk og kulturhistorisk. Til udstillingen har man valgt at scanne Bangs negativer i stedet for hendes papirkopier af billederne. Det er et valg, som man kan forstå ud fra en museumsmæssig betragtning – noget med at gå til kilden, men æstetisk giver det ikke så megen mening. Datidens fotografer betragtede papirkopien som værket i langt højere grad end negativet. De brugte lang tid i mørkekammeret på at udvikle og fremkalde lige præcis de gråtoner, de ville have i deres billeder, og derfor tænker man hele tiden på sin vej gennem udstillingen, at det kunne være interessant at se Bangs egne fremkaldelser i stedet for de ofte lidt flade scanninger. Men den indvending er trods alt en bagatel. Alt i alt er der masser af spændende information og mange gode billeder at gå på opdagelse i. Foto: Jette Bang. Jette Bang var datter af en tobakshandler, og måske derfor røg hun hele sit voksne liv. På alle fotos af hende har hun en smøg i hånden, og de mange cigaretter var desværre nok med til at forkorte hendes liv. Hun døde af lungecancer i 1964, kun 50 år gammel, og nåede aldrig at komme tilbage til Qatar. Hendes fotos fra de to måneder, hun tilbragte sammen med beduinerne i Qatars golde stenørken, står derfor som en selvstændig lille boble i hendes værk – en lille blomst, man kan dvæle ved i dag, men som desværre ikke førte mere med sig. Fordi hun var kvinde, kunne Bang få adgang til den lukkede kvinde- og familieverden. Hun kunne endda fotografere nogle af kvinderne, som de så ud bag de masker, som de var og er tvunget til at bære i det offentlige rum. Foto: Jette Bang. Disse billeder af det skjulte kvindeliv omkring telte, husdyr og børn er blandt de mest fascinerende af udstillingens fotos. Men også de mange billeder af stammens mandlige medlemmer i gang med falkejagt eller bare poserende afslappet med riffel og »khanjar«-kniv viser, hvor tæt Jette Bang formåede at komme på sine »modeller«. Verden i dag er mere kompliceret, end den var i 1959. Hele det problematiske forhold, som vesten og Mellemøsten har til hinanden, ville nok gøre en gentagelse af det åbne, tillidsfulde og nysgerrige samarbejde mellem beduiner og en vestlig, utildækket, kvindelig fotograf umulig, og også af den grund er Davids Samlings udstilling af Jette Bangs fine billeder en kærkommen øjenåbner. Jette Bang - Portræt af beduinerne i Qatar Indtil 4. januar 2026 Davids Samling Kronprinsessegade 30 1306 København K",
        "metadata": {
            "source": "https://www.berlingske.dk/kunst/hun-roeg-som-en-skorsten-og-fotograferede-i-en-anden-tid-det-kan-vi-laere-en",
            "image_url": "https://berlingske.bmcdn.dk/media/cache/resolve/image_x_large_vertical/image/191/1912174/24932604-jette-bang-med-kamera.jpg",
            "publication_time": "Fredag d. 18. april 2025, kl. 13.52",
            "author": "Holger Dahl",
            "related_links": [],
            "attachments": []
        }
    }
}