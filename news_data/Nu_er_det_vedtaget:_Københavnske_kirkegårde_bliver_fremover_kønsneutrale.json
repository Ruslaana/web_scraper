{
    "version": "1.0",
    "document": {
        "id": "https://www_berlingske_dk/metropol/nu-er-det-vedtaget-koebenhavnske-kirkegaarde-bliver-fremover",
        "title": "Nu er det vedtaget: Københavnske kirkegårde bliver fremover kønsneutrale",
        "content": "Det er ikke blot i det jordiske liv, at københavnere kan støde på kønsneutrale betegnelser. Fremover skal »fortjentsfulde mænd og kvinder« nemlig kunne blive kaldt »fortjentsfulde borgere«, når de begraves på københavnske kirkegårde. Sådan lyder beslutningen fra et flertal i Teknik- og Miljøudvalget i Københavns Kommune. Med en »kønsneutral gravmindebestemmelse« ønsker flertallet at justere sproget, som følge af »Københavns Kommunes sprogpolitik og intention om at føre et så kønsinkluderende sprog så vidt muligt«, lyder det. Ændringen gælder for gravminder, der »bevarer mindet om fortjenstfulde mænd og kvinder, eller som i øvrigt af kunstneriske, kulturhistoriske eller andre grunde anses for særlig bevaringsværdige«. Fremover omformuleres det til at gælde for »fortjenstfulde borgere«. Beslutningen vil dog kun gælde ved fremtidige gravminder, lyder det i etnotat. »Ændringen af vedtægtens ordlyd har alene til formål at imødegå en eventuel risiko for, at fremtidige, potentielle kandidater til betegnelsen »fortjenstfuld« kan føle sig udgrænset af en henvisning til mænd og kvinder.« Kommunen har derfor ikke planer om at ændre formuleringerne ved eksisterende gravsteder. Også ved fremtidige gravsteder vil det fortsat være muligt at bruge kønnede betegnelser på gravminderne som for eksempel formand eller malerinde. Det er et flertal bestående af Socialdemokratiet, De Radikale Venstre, Enhedslisten og SF, der har stemt for ændringen. Venstre undlod at stemme, mens De Konservative stemte imod. Allerede i november havde det gamle, borgerlige parti meddelt iBerlingske, at det blev et nej tak fra deres side. »Det synes vi ikke er nødvendigt,« sagde gruppeformand Morten Melchiors (K) og tilføjede: »Det fungerer fint, som det er. Der er jo fuldstændig ligestilling. Både mænd og kvinder bliver nævnt.« Morten Melchiors kunne dengang ikke lade være med at se en forbindelse mellem den politiske beslutning i København om at ændre formand til forperson og forslaget om en »kønsneutral gravmindebestemmelse«. En sprogpolitisk ændring, som De Konservative var imod. Hos Socialdemokratiet var de dog af en anden overbevisning. For Socialdemokratiets medlem af Teknik- og Miljøudvalget, Marcus Vesterager, var det afgørende, at det med forslaget alene handler om, at mænd og kvinder bliver til borgere. »Handlede det om eksempelvis titler, ville det være noget andet,« fortalte han tilBerlingskei november. Forvaltningen skal nu søge Kirkeministeriet om tilladelse til at justere i vedtægten om bevaringsværdige gravminder ved de fem kommunale kirkegårde i København. ",
        "metadata": {
            "source": "https://www.berlingske.dk/metropol/nu-er-det-vedtaget-koebenhavnske-kirkegaarde-bliver-fremover",
            "image_url": "https://berlingske.bmcdn.dk/media/cache/resolve/image_x_large_vertical/image/186/1869615/24854333-ny-beslutning-om-knsneutralt-sprog-rammer-de-kbe.jpg",
            "publication_time": "Tirsdag d. 17. december 2024, kl. 12.51",
            "author": "Marie Bebe",
            "related_links": [],
            "attachments": []
        }
    }
}