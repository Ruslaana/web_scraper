{
    "version": "1.0",
    "document": {
        "id": "https://www_berlingske_dk/dine-penge/flypriser-tordner-i-vejret-vores-bali-billetter-var-pludselig-steget",
        "title": "Flypriser tordner i vejret: Vores Bali-billetter var pludselig steget flere tusinde kroner",
        "content": "Mentalt sad jeg allerede i lotusstilling og nød udsigten over risterrasserne i Ubud. Vi havde fået grønt lys fra vores respektive arbejdspladser og kunne endelig få bestilt flybilletterne til vores fire ugers rundrejse på Bali i Indonesien. Jeg havde selvfølgelig allerede været i gang med at tjekke afgange og priser. Omkring 6.200 kroner for en returbillet fra København til Denpasar med en mellemlanding på et par timer hver vej i Singapore, havde jeg set på rejsesøgemaskinen momondo i oktober. Nu var det blevet november, og da jeg gik ind for at booke billetterne, kostede de pludselig over 7.000 kroner pr. person. Jyden kom fluks op i mig. Jeg prøvede at søge på nogle andre datoer, for det kunne da ikke passe. Lige lidt hjalp det. Lettere desperat begyndte jeg at kigge på alternative destinationer som Filippinerne, Thailand og Malaysia, men tendensen var den samme – skyhøje priser. Og nu havde vi jo sådan set besluttet, at vi skulle til Bali og dykke rundt blandt havskildpadder og hajer i Amed og Pemuteran. Jeg tænkte, at det måtte være et spørgsmål om tid, før et eller andet flyselskab kom på banen med en kampagne, som kunne sikre os billige Bali-billetter. Men det skete heller ikke. Jo længere tid der gik, jo dyrere blev flybilletterne – og jo mere stædig blev jeg. Den oprindelige afgang med de, for os, mest optimale flytider lå nu på omkring 10.000 kroner pr. billet. Ganget med tre løber det hurtigt op. Ifølge rejsesøgemaskinen momondos danske talsperson, Per Christiansen, er det da også en rigtig dårlig strategi at have is i maven og vente på bedre priser. Momondo har udarbejdet en liste over, hvor meget priserne i gennemsnit er steget eller faldet på de 25 destinationer, danskerne har søgt mest på med afrejse i sommeren 2023 i forhold til samme periode i 2022. Data viser, at flypriserne allerede er steget med i gennemsnit 25 procent. Se hele listen nederst i artiklen! Og prisstigningerne ser ikke ud til at aftage frem mod sommerferien. Tværtimod. »Vi har en forventning om, at de godt kan komme til at stige med yderligere op til 50 procent i forhold til nu, hvis man venter med at købe sin sommerrejse til lige før afgang,« siger han. Per Christiansen forklarer, at det er en kombination af flere faktorer, som har sendt priserne til mange af danskernes favoritdestinationer både i og uden for Europa i vejret. Udover inflation og højere brændstofpriser er det et spørgsmål om udbud og efterspørgsel. »Selvom alle taler om renter på realkreditlån – og hvor dyrt alting er blevet, hungrer vi efter at komme ud at rejse og opleve noget andet. Det kan godt være, at vi skruer ned på 19 grader for at spare på varmeregningen, men lige nu vil mange hellere spare på andre ting og så holde fast i den luksus, det er at rejse. For vi er kommet bagud på rejser,« siger Per Christiansen. Sammenlignet med fjerde kvartal 2021 har der i samme kvartal 2022 været 43 procent flere søgninger på momondo på rejser i sommerferieperioden fra 1. juni til 15. september. Og den massive efterspørgsel er kort og godt større end kapaciteten på en stor del af ruterne. »Under coronanedlukningerne blev mange fly taget ud af drift, fordi de stod stille så længe. Nu vil folk gerne ud at rejse, men flyselskaberne har ikke fly nok, da de simpelthen ikke kan skaffe dem lige så hurtigt, som efterspørgslen stiger,« forklarer Per Christiansen. Danskernes foretrukne rejsemål i sommeren 2022 var Malaga i Spanien, viser data fra rejsesøgemaskinen momondo. Men i år er Malaga væltet af pinden til fordel for Bangkok, som er gået fra en fjerdeplads til en førsteplads på top 25 over de sommeferiedestinationer, flest har søgt på. PR-foto: momondoFold sammenLæs mere Det afspejler sig i flypriserne. Ser man på momondos liste over danskernes 25 favoritdestinationer, ligger Bangkok nummer ét. I gennemsnit koster en returbillet 6.381 kroner i perioden primo juni til medio september. Det er en stigning på hele 49 procent i forhold til, hvis man købte billetten for et år siden, hvor en returbillet med afrejse i sommeren 2022 i snit kostede 4.272 kroner. »Sidste sommer var der mange, som rejste indenfor Europa. Nu er det mere de oversøiske destinationer, der hitter. Især Asien har fået et kæmpe boom, efter at der er blevet åbnet op igen. Fra at være helt ude af danskernes top ti, er de asiatiske destinationer kommet stærkt tilbage,« forklarer Per Christiansen. Dog har Málaga i Spanien sneget sig ind på en andenplads på listen over danskernes favoritdestinationer til sommer. Drømmer man om at holde sommerferie ved den spanske solkyst, skal man regne med en gennemsnitspris på 2.118 kroner mod 1.607 kroner sidste sommer – altså en prisstigning på 32 procent. Denpasar ligger nummer tre på listen. Og selvom vores Bali-rundrejse allerede er i foråret, ser det altså ud til, at samme tendens med hastigt stigende priser gør sig gældende for sommerbilletterne. I hvert fald er gennemsnitsprisen på en flybillet i sommerperioden steget 35 procent fra 6.202 kroner i 2022 til 8.347 kroner i 2023. Den største prisstigning er dog på flybilletter til Tokyo, som ligger nummer seks på danskernes favoritliste efter Mallorca og New York. Så planlægger man at holde ferie i Japan, skal man være forberedt på, at en returbillet er steget fra 4.813 kroner til 8.159 kroner – en stigning på hele 70 procent. Desuden skal man være opmærksom på, at der er tale om gennemsnitspriser for hele perioden fra primo juni til medio september. Og det er ikke nødvendigvis lig med den mest direkte vej. For vores vedkommende var det eksempelvis et vigtigt kriterium, at den samlede rejsetid var så kort som mulig og med højest en enkelt mellemlanding, da vi skal rejse med en syvårig. Var vi klar på flere eller lange mellemlandinger, kunne vi faktisk godt finde billigere billetter. Ifølge både Per Christiansen og Ole Stouby, som er administrerende direktør for prissammenligningssiden travelmarket.dk, er netop fleksibilitet et af de vigtigste kodeord, hvis man vil have flybilletterne billigst muligt. »Jo mere fleksibel man er i forhold til ud- og hjemrejsedatoer såvel som afrejsetidspunkter, jo bedre. Og er man fleksibel i forhold til destinationer, er mulighederne for at finde billige billetter endnu bedre,« siger Ole Stouby. Eksempelvis er det som regel billigst at flyve midt på ugen frem for i weekenden, ligesom der ofte kan være en besparelse ved at vælge de meget tidlige eller meget sene afgange. »Det er klart, at der hvor efterspørgslen er størst, ligger priserne på et højere niveau,« siger Ole Stouby. Vi endte da også med at sno os en del i forhold til den oprindelige plan og lagde to overnatninger i Singapore ind på hjemturen, ligesom vi skal rejse en dag tidligere end først planlagt. Til gengæld slipper vi på udrejsen med en samlet rejsetid på 16 timer og 40 minutter inklusive to timers mellemlanding i Singapore, mens hjemrejsen bliver knækket op i to – men med en samlet flyvetid på under 15 timer. Har du planer om at tilbringe en del af sommeren på Sicilien (billedet er fra Tonnara di Scopello), skal du i snit regne med omkring 2.600 kroner for en returbillet til Catania, hvis du bestiller nu. Foto: Louise KastbergFold sammenLæs mere Per Christiansen anbefaler ligeledes, at man overvejer en ekstra gang, om det lige præcis behøver at være den destination, som alle andre også vælger. »Nogle lufthavne er bare billigere at flyve til end andre. Når udbuddet er begrænset, og alle vil de samme steder hen, kan det derfor give ekstra god mening lige at tjekke, om man kan finde et billigere alternativ. Det kan være en anden by eller måske et andet land,« siger han. Mens flybilletterne til Málaga eksempelvis er steget 32 procent til en gennemsnitspris på 2.100 kroner, koster en returbillet til Mallorca kun 1.800 kroner, hvilket er 22 procent dyrere i forhold til sidste sommer. Eller man kan skifte Catania (2.606 kroner) ud med Napoli (1.807 kroner) og tilbringe sommeren ved Amalfikysten i stedet for på Sicilien, hvilket rundt regnet giver en besparelse på 800 kroner pr. flybillet. For mens billetterne til Catania er steget 34 procent i pris, er Napoli kun steget 12 procent. Toscana er også blevet markant dyrere, da flypriserne til Pisa er steget hele 59 procent. Man kan også droppe Italien og Spanien og rejse til Nice i Frankrig for 1.712 kroner, hvilket kun er 7,0 procent dyrere end sidste sommer. Samtidig kan det være en god idé at tjekke, om det er billigere med afrejse fra en anden lufthavn – for eksempel fra Malmø eller Hamburg i stedet for København, tilføjer Per Christiansen. Og kan man rejse udenfor den absolutte højsæson i juli og august, er der stadig masser af flybilletter til fornuftige priser. I hvert fald i Europa, påpeger Ole Stouby. »Konkurrencen er benhård på de europæiske destinationer på grund af lavprisselskaberne. På de oversøiske destinationer er billedet lidt mere broget. Der er vi stadig i et noget højere prisniveau – specielt på destinationer i Asien, mens USA faktisk er kommet ned i samme prisniveau, som vi så før corona,« siger Ole Stouby. Det er der flere forklaringer på: »Sidste år var det dyrt at rejse til USA, fordi dollaren var så stærk. Nu er det omvendt, hvor man har fordelen af den lave dollar. Desuden er der åbnet et stort antal ruter til USA,« siger Per Christiansen. Ifølge momondos data er der faktisk skåret 3,0 procent af prisen på en sommerrejse til New York sammenlignet med sidste år, mens en returbillet til Las Vegas i gennemsnit er faldet 4,0 procent i pris. Orlando er steget 3,0 procent, mens både Miami og San Francisco er blevet 7,0 procent dyrere. Også Ole Stouby understreger, at priserne i høj grad hænger sammen med kapaciteten. »I USA er ruterne efterhånden blevet genetableret, så der er samme kapacitet som før corona. Derfor ser vi nu igen priser på helt ned til 2.000 kroner til New York og omkring 3.000 kroner til Los Angeles,« siger han. Stiger efterspørgslen derimod, uden at flykapaciteten øges, bliver flyene i første omgang bare fyldt mere op. Og jo færre ledige pladser der er tilbage, jo mere skal man betale for at få et sæde. »Derfor gælder det også om at slå til allerede nu, hvis man skal afsted til sommer. Rutefly har det med at stige i pris, jo længere tid der går,« siger Ole Stouby. Per Christiansen opfordrer ligeledes til, at man hurtigst muligt får sat sig ned og lagt nogle planer for sommeren. »Før corona var vores anbefaling, at man fik booket omkring to måneder før afrejse. Men lige nu ser vi, at det ikke er godt at vente så længe,« siger han og fraråder direkte, at man gør som undertegnede: »Det er nok bare menneskelig psykologi, at hvis man har set en rejse til 6.000 kroner, og den så pludselig koster 7.000 kroner, så køber man den ikke. Og når man så kigger næste gang, er den steget til 8.000 kroner. Men der må man prøve at gå lidt væk fra sine menneskelige instinkter, for lige nu er der bare rigtig mange, som vil rejse til sommer, så man skal ikke sidde og fedtspille.« Da vi havde vores søn med til Bali første gang i 2017, gav vi omkring 4.400 kroner pr. flybillet. Dengang fløj han gratis, da han endnu ikke var fyldt to år. Billedet er taget på øen Lembongan, hvor vi tilbragte en uge. Foto: Louise KastbergFold sammenLæs mere Er man lidt usikker på planerne, kan det til gengæld være en god idé at købe såkaldte fleksible flybilletter, hvor man har mulighed for at ændre rejsedatoerne, tilføjer Per Christiansen. »Man kan også oprette en prisagent på en bestemt rute, hvor man får en daglig mail med dagens aktuelle pris, så man kan følge prisudviklingen. Ud fra det kan man så beslutte, hvornår man synes, det er bedst at slå til,« siger Ole Stouby. Det gjorde jeg, efter det første prischok havde ramt mig. Den 9. januar slog jeg til. Vi endte med at betale omkring 8.200 kroner pr. billet ved at rejse en dag tidligere og forlænge mellemlandingen i Singapore fra to timer til to dage. Mit fedtspilleri har altså kostet os en dummebøde på sammenlagt omkring 6.000 kroner for de tre billetter. Men så får vi også oplevet Singapore, og samtidig kan jeg glæde mig over, at vi omsider har billetterne i hus. Et hurtigt tjek på momondo viser nemlig, at prisen på de flybilletter, jeg oprindeligt havde i kikkerten, nu er steget til over 15.000 kroner pr. person, mens de billetter, vi endte med at booke, er steget til omkring11.500 kroner.  FAKTATre sparetip til sommerferien fra momondo1. Hold tidlig eller sen sommerferie:Rejser du bare en smule uden for sæson med rejsedatoer i juni eller september, kan du spare næsten en tredjedel (omkring 30 procent) på flybilletten sammenlignet med priser i juli og august. samtidig er der typisk flere hotelmuligheder uden for sæsonen, ligesom det vil være muligt at finde flere tilbud.2. Gå uden om udrejsedato i weekenden:Du kan spare omkring 15 procent på flybilletten, hvis du vælger en flyafgang torsdag frem for  lørdag, som er den dyreste ugedag at begynde sin rejse, hvis du skal til Europa. For internationale rejser er der en besparelse på cirka 6,0 procent.3. Tag dine nye sparevaner med på ferie:Mangeer blevet mere bevidste om, hvordan vi kan spare på forbruget. Den læring kan du med fordel tage med dig på sommerferien. Læg for eksempel et budget, så du skaber bevidsthed om de mange små hverdagsudgifter, som særligt har tendens til at hobe sig op på ferier. Sæt dig derudover ind i de forskellige landes valutaer, da der kan være mange penge at spare på mad, drikke, hotel og oplevelser.Kilde: momondoFOLD UD 1. Hold tidlig eller sen sommerferie:Rejser du bare en smule uden for sæson med rejsedatoer i juni eller september, kan du spare næsten en tredjedel (omkring 30 procent) på flybilletten sammenlignet med priser i juli og august. samtidig er der typisk flere hotelmuligheder uden for sæsonen, ligesom det vil være muligt at finde flere tilbud. 2. Gå uden om udrejsedato i weekenden:Du kan spare omkring 15 procent på flybilletten, hvis du vælger en flyafgang torsdag frem for  lørdag, som er den dyreste ugedag at begynde sin rejse, hvis du skal til Europa. For internationale rejser er der en besparelse på cirka 6,0 procent. 3. Tag dine nye sparevaner med på ferie:Mangeer blevet mere bevidste om, hvordan vi kan spare på forbruget. Den læring kan du med fordel tage med dig på sommerferien. Læg for eksempel et budget, så du skaber bevidsthed om de mange små hverdagsudgifter, som særligt har tendens til at hobe sig op på ferier. Sæt dig derudover ind i de forskellige landes valutaer, da der kan være mange penge at spare på mad, drikke, hotel og oplevelser. Kilde: momondo ",
        "metadata": {
            "source": "https://www.berlingske.dk/dine-penge/flypriser-tordner-i-vejret-vores-bali-billetter-var-pludselig-steget",
            "image_url": "https://berlingske.bmcdn.dk/media/cache/resolve/image_x_large/image/163/1639959/24328590-.jpg",
            "publication_time": "Søndag d. 29. januar 2023, kl. 06.20",
            "author": "Louise Kastberg",
            "related_links": [],
            "attachments": []
        }
    }
}