{
    "version": "1.0",
    "document": {
        "id": "https://www_berlingske_dk/internationalt/da-alarmen-gik-var-hun-allerede-paa-vej-hjem-fra-job-pludselig",
        "title": "Da alarmen gik, var hun allerede på vej hjem fra job: »Pludselig begyndte bilerne at flyde«",
        "content": "Klokken var 20.03 tirsdag aften, da alarmen med en ildevarslende lyd bippede ind på Patricia Rodríguez' mobiltelefon. »Pga. kraftig regn bør man undgå enhver form for transport i Valencia,« stod der i beskeden fra beredskabsmyndighederne i den østspanske region. Men på det tidspunkt sad den unge kvinde allerede i sin bil på vej hjem fra arbejde. Og på vej hen mod en dødsensfarlig situation, som hun kun med nød og næppe slap fra med livet i behold. »Pludselig kom vandet væltende, og bilerne begyndte at flyde,« fortæller Patricia Rodríguez, der blev fanget af vandmasserne ved Paiporta syd for Valencia,til La Vanguardiaog fortsætter: »Heldigvis nåede en lastbilchauffør at åbne anhængeren, så vi, der var tæt på, kunne søge tilflugt der.« Langtfra alle var lige så heldige. Biler, der blevet revet med af stormfloden, hober sig op i byen Alfafar syd for Valencia.Fold sammenLæs mereFoto: Manaure Quintero/AFP/Ritzau Scanpix. Adskillige blev taget af strømmen, mens de forsøgte at vade gennem vandmasserne eller sad hjælpeløse i deres biler. Et dommedagsscenarium, der blev gentaget en lang række steder i Valencia-regionen. Torsdag sidst på eftermiddagen havde myndighederne registreret mindst 155 dødsofre for Spaniens største naturkatastrofe i dette århundrede. Men endnu flere vil givetvis dukke op under muddermasserne i de kommende dage. Detvaret helt usædvanlig kraftigt uvejr, som – dopet med rekordhøje middelhavstemperaturer – tirsdag udløste en syndflod i det sydøstlige Spanien. Mange steder faldt der på få timer lige så meget regn som i et helt år under normale omstændigheder. Og adskillige af ofrene, især ældre mennesker, døde hjemme hos sig selv, fordi vandmasserne trængte ind i deres huse. Det kunne en bedre varsling næppe i alle tilfælde have forhindret.  La#DANAcausa al menos 95 muertos, la mayoría en Valencia, y aún se buscan desaparecidos en las zonas inundadashttps://t.co/8GXa2pDYjWpic.twitter.com/qUaRbz4khX Men hverken Patricia Rodríguez eller tusindvis af andre valencianerne var formentlig kørt ud i uvejret tirsdag aften, hvis de havde været fuldt bevidste om risikoen. Og efter de første timers forfærdelse over katastrofens omfang begyndte et ubehageligt spørgsmål i løbet af onsdagen at trænge sig på: Hvorfor blev der ikke taget langt mere håndfaste forholdsregler, og hvem har ansvaret for den fatale undladelsessynd? Faktisk advarede Spaniens meteorologiske institut, Aemet, allerede for halvanden uge siden om, at et helt usædvanligt vejrfænomen var i støbeskeen. Lørdag blev den østlige middelhavskyst udpeget som højrisikoområde. Mandag aften præciserede Aemet, at især Valencia-regionen var i fare, og tirsdag morgen slog det statslige institut rød alarm. Det betyder blandt andet, at al udkørsel, som ikke er livsnødvendig, på det kraftigste frarådes. Ved middagstid advarede andre instanser om en række farlige situationer langs vandløb og kløfter, som regnen havde forvandlet til rasende stormfloder.  La@generalitat, a través del Centro de Coordinación de Emergencias, ha enviado esta mañana de miércoles un nuevo aviso Es-Alert a la población para informar a los habitantes de toda la provincia de Valencia.El texto del mensaje es el siguientepic.twitter.com/gzBfVgb6CF Alligevel ventede de regionale beredskabsmyndigheder til først på aftenen med at trække i den ultimative nødbremse og udsende sin sms. Valencias konservative præsident, Carlos Mazón, manede ganske vist under et pressemøde midt på dagen til forsigtighed. Men han forudsagde også, at uvejret ville drive over i løbet af et par timer. Imens fortsatte aktiviteten upåvirket på arbejdspladserne – lige indtil fyraften og starten på en apokalyptisk nat. Hvorfor undlod præsident Mazón og folkene omkring ham at lade forsigtigheden råde? På de sociale medier minder flere om, hvordan det gik, da de regionale myndigheder i Madrid for et års tid siden valgte at lukke hovedstaden ned. Ved den lejlighed havde meteorologerne regnet en anelse forkert, og Madrid undgik de værste konsekvenser af en storm, som også kostede flere livet. Efterfølgende blev den konservative regionalregeringudsat for hård kritik– ikke mindst fra partikammerater.  Mazón borra el tuit en el que el martes afirmaba que el temporal disminuiría de intensidad a las 18.00 horashttps://t.co/cYqURVQaBppic.twitter.com/2gslLyY2bh »Men når myndigheder advarer, skal de være sikre, for det har økonomiske konsekvenser. Forsigtighed er vigtig, men det samme er seriøsitet,« lød det fra Andalusiens præsident, Juanma Moreno. Madrids borgmester var også ude med riven. Og meningsdannere tordnede mod sms-advarslen, der var blevet brugt for første gang, som et totalitært indgreb i den personlige frihed. Kan en frygt for en gentagelse af det forløb have spillet ind i Valencia? Efterårsstorme med monsterregn er et tilbagevendende fænomen ved den spanske middelhavskyst. Og tab af menneskeliv er ikke usædvanlige, selv ved mindre voldsomme vejrepisoder end den, der tirsdag kulminerede i Valencia. Eksempelvis blev fem dræbt samme sted under oversvømmelser så sent som i 2016. Alligevel findes der ikke nogen klare beredskabsplaner, og timingen af sms'er er kun ét af problemerne, advarer eksperter. Valencia-regionen blev hårdest ramt, men uvejret forårsagede også ødelæggelser andre steder i Spanien, som her i Málaga.Fold sammenLæs mereFoto: Jorge Guerrero/AFP/Ritzau Scanpix. »Da en orkan for nylig ramte Florida i USA, havde man dage i forvejen mobiliseret millioner af personer,« påpeger meteorologen José Miguel Viñasover for La Vanguardia. En rettidig omhu, som Spanien bliver nødt til tage ved lære af, tilføjer han. For alt tyder på, at højere havtemperaturer de kommende år vil fyre op under efterårsstormenes voldsomhed. Måske vil katastrofen i Valencia få såvel myndigheder som almindelige borgere til at vågne op og forstå, at det nogle gange er alvor, og at rød alarm betyder rød. Men det er en ringe trøst for de efterladte til de – foreløbig – mindst 155 dødsofre. Martin Tønner er Berlingskes korrespondent i Sydeuropa",
        "metadata": {
            "source": "https://www.berlingske.dk/internationalt/da-alarmen-gik-var-hun-allerede-paa-vej-hjem-fra-job-pludselig",
            "image_url": null,
            "publication_time": "Torsdag d. 31. oktober 2024, kl. 11.48",
            "author": "Martin Tønner",
            "related_links": [],
            "attachments": []
        }
    }
}