{
    "version": "1.0",
    "document": {
        "id": "https://www_berlingske_dk/virksomheder/dyremad-en-skidt-forretning-i-danmark",
        "title": "Dyremad en skidt forretning i Danmark",
        "content": "Det er væsentligt bedre forretning af importere dyremad til Danmarks godt en million hunde og katte end det er at producere det i Danmark. Det fremgår af regnskaberne for en række af de førende udbydere af dyremad på det danske marked, hvor der årligt omsættes for godt to mia. kr. Danmarks største dyrefoderfabrik, Arovit Petfood I Esbjerg, der producerer foder til hele Europa - fortrinsvis som handelsmærker i supermarkeder - er i 2011 kommet ud med et minus på hele 63 mio. kr. ud af en omsætning på 1,3 mia. kr.. Det er det  ringeste resultat i de sidste tre år - kun overgået af et underskud i 2008 på næsten 300 mio. kr. Det forklares i ledelsesberetningen , at en stor kunde faldet bort, men desuden lider Arovit under omfattende prisforhøjelser på råvarer, som ikke har kunnet kompenseres i et stærkt konkurrencepræget marked. Resultatet betegnes som utilfredsstillende, men ventes dog forbedret i år. Samtidig har det islandske selskab Kauphting , der ejer Arovit, garanteret for finansieringen af den fremtidige drift i selskabet, der er til salg. Derimod er Royal Canin, der ligger i Randers, og importerer dyremad godt tilfreds med sit resultat for 2011, som i følge direktionen forventes at blive endnu bedre i år. Royal Canin har skabt et driftsoverskud på 23. mio. kr.. Royal Canins foder sælges fortrinsvis gennem dyrehandlere. Danmarks største udbyder af dyremad, den amerikanske Mars-koncern, har i 2011 måttet notere sig end nedgang i driftsoverskuddet på 20 mio. kr. til 44 mio. kr. - efter en tilsvarende nedgang i nettoomsætningen til i alt godt 460 mio. kr. Regnskabet for selskabet omfatter dog også salg i af is, chokolade og andre fødevarer til mennesker. Mars venter ligeledes fremgang i 2012.",
        "metadata": {
            "source": "https://www.berlingske.dk/virksomheder/dyremad-en-skidt-forretning-i-danmark",
            "image_url": "https://berlingske.bmcdn.dk/media/cache/resolve/image_x_large/image/40/407108/5248406-hundefoder-i-danmark.jpg",
            "publication_time": "Tirsdag d. 19. juni 2012, kl. 17.30",
            "author": "Carsten Steno Hansen",
            "related_links": [],
            "attachments": []
        }
    }
}