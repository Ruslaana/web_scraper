{
    "version": "1.0",
    "document": {
        "id": "https://www_berlingske_dk/virksomheder/maersks-topchef-om-store-geopolitiske-udfordringer-der-kommer",
        "title": "Mærsks topchef om store geopolitiske udfordringer: »Der kommer situationer, hvor vi ikke længere kan være neutrale«",
        "content": "Den geopolitiske situation er blevet ekstremt uforudsigelig, og Mærsk kommer i stigende grad til at ende i situationer, hvor virksomheden ikke længere vil optræde neutralt i mange af verdens konflikter. Topchef Vincent Clerc sagde på tirsdagens generalforsamling, at Danmarks største virksomhed kan komme til at skulle træffe valg, hvor Mærsk ender med ikke at være neutral. Han understreger, at virksomheden altid vil overholde lokale love, men at det kan give udfordringer. »Der kan komme situationer, hvor det at overholde loven ikke giver tilstrækkelig retning til at hjælpe os med vores beslutninger. Det vil være situationer, hvor det at være neutral ikke er en mulighed,« sagde Vincent Clerc. Han peger på, at Mærsk valgte at droppe neutraliteten, da virksomheden valgte at forlade Rusland efter landets angreb på Ukraine i februar 2022. Historisk har Mærsk også haft et tæt bånd til USA og stillede blandt andet skibe gratis til rådighed for den amerikanske hær under den første Golfkrig i 1991. »Vi vil altid respektere loven i de lande, som vi arbejder i. Men hvis det sker, samtidig med at vi går på kompromis med sikkerhed og menneskerettigheder for vores ansatte og samarbejdspartnere, kommer vores ‘rettidig omhu’ først. Det gælder også, selvom vi skulle blive tvunget til at nedskalere vores forretning,« sagde Vincent Clerc. Den administrerende direktør siger videre, at Mærsk som udgangspunkt vil undgå at tage stilling i konflikter. »Vores udgangspunkt er, at frihandel skaber noget godt, og vi vil derfor undgå at træffe politiske eller ideologiske standpunkter, der hvor vi mangler ekspertisen. Men når det er sagt, er der tidspunkter, hvor neutralitet ikke er en mulighed, og der vil vi kigge mod de regeringer, internationale institutioner og ngo’er, som mest er på linje med vores værdier og formål,« sagde Vincent Clerc. Han understregede, at Mærsk betragter den øjeblikkelige geopolitiske situation som meget usikker. »Vi ser i øjeblikket en bemærkelsesværdig stigning i risikoen. De geopolitiske faktorer er vokset betydelig, og den nuværende situation afspejler en forsættelse af de trends, som vi har set de seneste år,« sagde Vincent Clerc. På den virtuelle generalforsamling tirsdag eftermiddag måtte Mærsk endnu en gang også forholde sig til anklager om, at rederiet sejler våben og militært udstyr til Israel. Mærsk har ad flere omgange afvist beskyldninger om leveringer af våben og militært isenkram til Israel. Og på generalforsamlingen måtte de gøre det igen. Det skete, som følge af at aktionæren Kritiske Aktionærer sammen med organisationer og ngo’er kræver, at Mærsk sætter en stopper for deres forsendelser til landet. I et indlæg delte de deres bekymring over, at våbendelene med stor sandsynlighed vil blive brugt i krigen i Gaza. Af den grund mener forslagsstillerne, at Mærsk bør afstå fra at tage del i transporterne. Et forslag, som Mærsk-formanden, Robert Mærsk Uggla, tog direkte afstand fra. »Jeg finder det faktisk ret uacceptabelt at sige, at vi bidrager til folkedrab. Tværtimod gør Mærsks medarbejdere deres yderste for at støtte disse konfliktområder med nødhjælp. Så jeg finder nogle af disse påstande ret uhyrlige,« sagde han. At Mærsk beskyldes for at levere våben og militært udstyr til Israel, er ikke en ny sag. Men den er i den grad blusset op igen. Det skete blandt andet, da medietDanwatchi februar måned – på baggrund af flere end 2.000 fragtbreve – kunne bringe historien om, at Mærsk har transporteret tonsvis af våbendele til Israel siden terrorangrebet 7. oktober 2023. På det tidspunkt ønskede Mærsk ikke at udtalelse sig. Senere samme måned blokerede op mod1.000 demonstranteri hvide dragter indgangen til Mærsks hovedkontor ved Esplanaden i København, hvor de protesterede imod de angivelige transporter af militært udstyr til Israel. Og senest for tre dage siden kunne ogsåEkstra Bladetfortælle, at Mærsk har sejlet massevis af containere fyldt med militært udstyr til Israel. Billeder og fragtbreve fra Mærsks terminaler, som Ekstra Bladet er kommet i besiddelse af, viser angiveligt, at rederiets laster blandt andet har indeholdt pansrede mandskabsvogne og artilleri- og ammunitionselementer. Den anklage har Mærsk afvist.",
        "metadata": {
            "source": "https://www.berlingske.dk/virksomheder/maersks-topchef-om-store-geopolitiske-udfordringer-der-kommer",
            "image_url": "https://berlingske.bmcdn.dk/media/cache/resolve/image_x_large_vertical/image/190/1901693/24913501-mrsk-kommer-til-at-trffe-svre-valg-i-fremtiden.jpg",
            "publication_time": "Onsdag d. 19. marts 2025, kl. 12.09",
            "author": "Ditte-Marie Sandberg",
            "related_links": [],
            "attachments": []
        }
    }
}