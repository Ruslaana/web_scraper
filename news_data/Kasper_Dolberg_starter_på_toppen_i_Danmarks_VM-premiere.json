{
    "version": "1.0",
    "document": {
        "id": "https://www_berlingske_dk/sport/kasper-dolberg-starter-paa-toppen-i-danmarks-vm-premiere",
        "title": "Kasper Dolberg starter på toppen i Danmarks VM-premiere",
        "content": "Kasper Dolberg er betroet den centrale angriberplads i Danmarks VM-premiere mod Tunesien tirsdag eftermiddag i Qatar. Silkeborgenseren skal forsøge at komme ud af en alvorlig scoringskrise. Godt nok scorede han for Danmark i september, men man skal helt tilbage til 1. marts for at finde hans seneste fuldtræffer på klubplan. Det var i en fransk pokalkamp mod et hold, der dengang spillede i den fjerdebedste række. Dolbergs seneste ligascoring var i januar. Han har vundet kampen om startpladsen på landsholdet foran Jonas Wind og Andreas Cornelius, der ligeledes har haft svært ved at finde målet i efteråret. Begge har også kæmpet med skader. På hver sin side af Dolberg ligger henholdsvis Andreas Skov Olsen og Christian Eriksen, mens formstærke Jesper Lindstrøm er henvist til bænken. Landstræner Kasper Hjulmand har valgt at stille op i en 3-4-3-opstilling. Kasper Schmeichel indtager kassen med Joachim Andersen, Andreas Christensen og anfører Simon Kjær foran sig. Joakim Mæhle og Rasmus Nissen Kristensen indtager wingbackerne. På den centrale midtbane skal Pierre-Emile Højbjerg og Thomas Delaney stå for det hårde arbejde i maskinrummet. Danmarks startopstilling ser ud som følger (3-4-3): Kasper Schmeichel; Joachim Andersen, Simon Kjær, Andreas Christensen; Rasmus Nissen Kristensen, Pierre-Emile Højbjerg, Thomas Delaney, Joakim Mæhle; Andreas Skov Olsen, Kasper Dolberg, Christian Eriksen. Tuneserne stiller op med, hvad der kan ligne samme talkombination, men formentlig med et lidt mere defensivt udtryk. Blandt spillerne i Tunesiens startopstilling finder man de to superligaspillere Issam Jebali (OB) og Anis Ben Slimane (Brøndby). VM-gruppekampen mellem Danmark og Tunesien begynder tirsdag klokken 14. /ritzau/ ",
        "metadata": {
            "source": "https://www.berlingske.dk/sport/kasper-dolberg-starter-paa-toppen-i-danmarks-vm-premiere",
            "image_url": "https://berlingske.bmcdn.dk/media/cache/resolve/image_x_large/image/161/1618556/24270537-vm-2022-dansk-trning-i-doha.jpeg",
            "publication_time": "Tirsdag d. 22. november 2022, kl. 12.43",
            "author": null,
            "related_links": [],
            "attachments": []
        }
    }
}