{
    "version": "1.0",
    "document": {
        "id": "https://www_berlingske_dk/kommentatorer/man-kan-ogsaa-maale-de-borgerlige-politikere-paa-deres-gerninger",
        "title": "Man kan også måle de borgerlige politikere på deres gerninger",
        "content": "Man kan måle krisen i den borgerlig blok på mange måder. Splittelsen ved regeringsdannelsen. Jakob Ellemanns ønskeom at stå frit. Støjbergsafvisning af nogensindeat gøre Ellemann til statsminister. Men borgerlighed handler også om at tage et personligt ansvar. At man skal bedømmes på, hvad man faktisk gør. Derfor kan man også måle den borgerlige krise på, hvad borgerlige politikere i de seneste mange år har gjort, og det gør jeg i dag i anledning af, at Nye Borgerlige er ved atgå op i limningen. Med valget af Lars Boje Mathiesensom ny formandefter Pernille Vermund er der således udløst en situation, hvor det nyvalgte folketingsmedlem Mikkel Bjørn har fundet ud af, at han er DFer. Det samme har formanden for Nye Borgerliges ungdom fundet ud af, og næstformanden også. Hvad angår Lars Boje Mathiesen, kan man dertil tilføje, at han engang var LAer. Men så indså han, at han i stedet var NBer. Sådan er der så meget. Måske, måske ikke begyndte det hele faktisk med Pernille. Pernille Vermund. For det var i 2015, da Pernille Vermund var folketingskandidat for De Konservative, men ikke blev valgt, at hun fandt ud af, at hun ikke længere var konservativ, men måtte stifte sit helt eget parti i stedet. Det gjorde hun blandt andet sammen med Mette Thiesen, som også var medlem af De Konservative, men som blev en del af Nye Borgerlige og blev genvalgt af vælgerne som sådan ved folketingsvalget 1. november, indtil hun få dage efter valget som bekendt ikke var det længere, men nu vist er løsgænger associeret til DF. Jeg tror ikke, nogen havde gjort sig forestillinger om, hvilket skred Pernille Vermunds partiskifte indvarslede i blå blok. Det er tankevækkende, hvad man må notere sig, hvis man gør boet op ved blot at kaste et flygtigt blik på de borgerlige politikere, der blev valgt til Folketinget 5. juni 2019 efter en periode, hvor der allerede var borgerlig borgerkrig. Lad os tage dem fra en ende af: Tommy Ahlers blev valgt ind for Venstre med store stemmetal, men så indså han, at politik ikke var noget for ham alligevel, og så gik han sin vej. Lars Løkke Rasmussen var jo egentlig partiformand, men så blev han reelt væltet af sine egne, og derefter måtte Løkke efter en sejltur over Atlanterhavet også konstatere, at han ikke længere var Venstre-mand, så han blev løsgænger. Indtil han stiftede sit helt eget personlige parti, Moderaterne. Inger Støjberg, der ellers blev valgt som næstformand for Venstre, da Ellemann tog over efter Løkke, havde jo en rigsretssag hængende over hovedet, og da Venstre støttede den, kom Støjberg også til den konklusion, at hun ikke var Venstre-kvinde, hvorpå hun også dannede sit eget parti, Danmarksdemokraterne. Marcus Knuth, en anden Venstre-politiker, nåede frem til, at han pludselig ikke var liberal, men derimod konservativ, hvorfor han meldte sig ind i De Konservative. Det samme fandt et andet folketingsmedlem for Danmarks Liberale Parti, Britt Bager, også ud af, så hun meldte sig også ind i De Konservative. Imens indså Kristian Jensen, der ellers så gerne ville være formand for Venstre, at han ikke længere orkede politik, da han ikke kunne blive formand, så han gik sin vej ud af Folketinget med sine 10.759 personlige stemmer. Det samme fandt den tidligere skatteminister Karsten Lauritzen ud af, han gik til DI med 18.335 personlige stemmer. Hos De Konservative opdagede Orla Østerby efter en #metoo-sag, at han ikke længere hørte til i partiet, så han blev løsgænger, og det samme blev (for tredje gang i øvrigt) Naser Khader efter en #metoo-sag. Khader, der ellers engang var radikal og siden stiftede Ny Alliance, siden Liberal Alliance. LA fik et dårligt valg i 2019, og så tog Simon Emil Ammitzbøll-Bille, der ellers også engang var radikal og siden stiftede sit eget parti, Borgerligt Centrum, der dog ikke blev til noget, sit gode tøj og gik og stiftede igen sit eget parti, Fremad, sammen med en anden, der kort tid forinden havde været LAer, Christina Egelund. Men Fremad gik mest tilbage, så det blev ikke til noget, og Simon Emil Ammitzbøll-Bille blev løsgænger resten af perioden, mens Christina Egelund efter det seneste valg pludselig blev minister for Moderaterne. Ovre i Dansk Folkeparti besluttede Kristian Thulesen Dahl, at han ikke længere kunne være formand, og nogle måneder senere meldte han sig helt ud af partiet og blev havnedirektør og tog til fest hos Danmarksdemokraterne på valgaftenen 1. november. Her mødte han sikkert Karina Adsbøl, der efter Morten Messerschmidts valg som partiformand nåede frem til, at hun ikke længere var DFer, men derimod Danmarksdemokrat, og det samme fandt Hans Kristian Skibby ud af, og det samme fandt Lise Bech ud af, og det samme fandt Jens Henrik Thulesen Dahl ud af, og det samme fandt Søren Espersen ud af, og det samme fandt Dennis Flydtkjær ud af, og det samme fandt Bent Bøgsted ud af, og det samme fandt Peter Skaarup ud af, og det samme fandt tidligere folketingsmedlemmer for DF som Marlene Harpsøe ud af, mens Liselott Blixt også opdagede, at hun ikke længere var DFer, men blev løsgænger, præcis ligesom Marie Krarup, der heller ikke længere var DFer, men blev løsgænger. Har jeg glemt nogen? Sikkert. Nåjo! Der skulle ikke gå mange dage efter det seneste folketingsvalg, før Karen Ellemann indså, at hun hellere ville være generalsekretær i Nordisk Ministerråd end medlem af Folketinget for Venstre. Hov! Og så var der Jens Rohde! Han var engang Venstre-mand, men så blev han radikal, og så blev han kristendemokrat, mens Isabella Arendt var formand, men pludselig var han ikke kristendemokrat længere, men løsgænger, og kort efter var Isabella Arendt heller ikke kristendemokrat længere, men blev folketingskandidat for De Konservative. Jeg har nok misset et par stykker mere, og vi må se, om opløsningen i Nye Borgerlige udgør enden på den interne borgerlige parti-stoleleg, men uanset hvad handler borgerlighed også om det personlige ansvar. Herunder ansvaret for at sikre, at man lever op til den tillid, man er vist af danskerne, når man er blevet valgt til Folketinget. Jeg vil lade det være op til læserne at bedømme, om de borgerlige politikere har bestået den prøve.",
        "metadata": {
            "source": "https://www.berlingske.dk/kommentatorer/man-kan-ogsaa-maale-de-borgerlige-politikere-paa-deres-gerninger",
            "image_url": "https://berlingske.bmcdn.dk/media/cache/resolve/image_x_large_vertical/image/164/1640047/24328807-kommunernes-landsforening-topm.jpg",
            "publication_time": "Søndag d. 29. januar 2023, kl. 08.44",
            "author": "Tom Jensen",
            "related_links": [],
            "attachments": []
        }
    }
}