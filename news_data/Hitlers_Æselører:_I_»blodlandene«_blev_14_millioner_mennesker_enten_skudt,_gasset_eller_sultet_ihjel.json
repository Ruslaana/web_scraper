{
    "version": "1.0",
    "document": {
        "id": "https://www_berlingske_dk/hitlers-aeseloerer/hitlers-aeseloerer-i-blodlandene-blev-14-millioner-mennesker",
        "title": "Hitlers Æselører: I »blodlandene« blev 14 millioner mennesker enten skudt, gasset eller sultet ihjel",
        "content": "I et tidsrum på kun 12 år myrdede to regimer – Hitlers Nazityskland og Stalins Sovjetunionen – 14 millioner mennesker. Katastrofen overgik alle indbyggere, men især ældre, kvinder og børn var særligt udsatte for forbrydelserne, der fandt sted i et stort geografisk landområde, der lå mellem det daværende Tyske Rige og det vestlige Rusland. I 2010 udgav den amerikanske professor Timothy Snyder en opsigtsvækkende og rost bog med titlen »Bloodlands – mellem Stalin og Hitler«, hvor han beskrev disse blodlande, og hvor især jøder, polakker og ukrainere på forskellig vis fik lov at betale en meget høj pris for tyrannernes paranoia eller forskruede og forbryderiske stormagtsideer. Ifølge Snyder bestod Blodlandene af de baltiske lande, Hviderusland/Belarus, det østlige af nutidens Polen, hele Ukraine, men også grænseområderne i det vestlige Rusland herunder Leningrad. Først blev millioner af ukrainerne udsultet til døde af Stalin i begyndelsen af 1930erne. Siden i slutningen af årtiet udrensede det sovjetiske sikkerhedstjeneste NKVD 700.000 etniske polakker i Belarus, Ukraine og det af Sovjet besatte Polen, hvor hovedparten blev skudt. Fra 1941 lod Hitler millioner af sovjetiske krigsfanger sulte ihjel, som led i en stor plan, Generalplan Ost, der skulle udrydde millioner af østeuropæere for at give plads til tyske bosættelser i området og deportere jøderne. Planen gik dog i vasken, da værnemagten blev stoppet af Den Røde Hær. I stedet gik nazisterne i gang med at opføre dødsfabrikker, der kunne tage livet af jøderne. I udsendelsen medvirker Berlingskes mangeårige historiebog-anmelder, journalist og historiker Bent Blüdnikow. ",
        "metadata": {
            "source": "https://www.berlingske.dk/hitlers-aeseloerer/hitlers-aeseloerer-i-blodlandene-blev-14-millioner-mennesker",
            "image_url": "https://berlingske.bmcdn.dk/media/cache/resolve/image_x_large/image/176/1764500/24637554-hitler-og-stalin-myrdede-p-12-r-14-millioner-men.jpg",
            "publication_time": "Tirsdag d. 13. februar 2024, kl. 21.16",
            "author": "Jarl Cordua",
            "related_links": [],
            "attachments": []
        }
    }
}