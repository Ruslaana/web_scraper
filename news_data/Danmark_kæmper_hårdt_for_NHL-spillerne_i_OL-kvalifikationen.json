{
    "version": "1.0",
    "document": {
        "id": "https://www_berlingske_dk/sport/danmark-kaemper-haardt-for-nhl-spillerne-i-ol-kvalifikationen",
        "title": "Danmark kæmper hårdt for NHL-spillerne i OL-kvalifikationen",
        "content": "Henrik Bach Nielsen kæmper hårdt for at flytte den olympiske kvalifikationsturnering i ishockey fra februar til august/september og er optimist. Lykkes hans plan, kan NHL-stjernerne være med, og det øger Danmarks chancer for at kvalificere sig til OL i 2018 i sydkoreanske Pyeongchang væsentligt. - Min vurdering er, at alle i IIHFs council synes, at det er mest korrekt, at alle lande kan stille stærkeste hold. Sportsligt er der ingen argumenter imod, siger Henrik Bach Nielsen til BT. Danmarks Ishockey Unions formand er medlem af det internationale forbund IIHFs øverste organ, og han er netop hjemvendt fra Sotji, hvor han var game supervisor i seks kampe, bl.a. dramaet mellem USA og Rusland og semifinalen Canada-USA. - På vort næste councilmøde i marts i Zürich tager jeg spørgsmålet om flytningen af terminen for OL-kvalifikationen op igen, understreger han. Siden OL i japanske Nagano i 1998 har NHL-spillerne været med, og i Sotji var verdens stærkeste liga repræsenteret med 147 spillere. Om NHL også åbner døren til OL i Pyeongchang om fire år er stadig et åbent spørgsmål. - Det bliver hårde forhandlinger mellem NHL-ejerne og IIHF, forudser Henrik Bach Nielsen. - Spørger man spillerne, vil de gerne med til OL. De fik en fantastisk behandling i Sotji og var meget begejstret. Ejerne ser på økonmien og er ikke vilde med to-tre ugers pause i NHL. Men jeg tror, at det lykkes at nå til enighed.",
        "metadata": {
            "source": "https://www.berlingske.dk/sport/danmark-kaemper-haardt-for-nhl-spillerne-i-ol-kvalifikationen",
            "image_url": "https://berlingske.bmcdn.dk/media/cache/resolve/image_x_large/image/88/884022/7198924-is.jpeg",
            "publication_time": "Torsdag d. 27. februar 2014, kl. 14.30",
            "author": null,
            "related_links": [],
            "attachments": []
        }
    }
}