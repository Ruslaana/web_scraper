{
    "version": "1.0",
    "document": {
        "id": "https://www_berlingske_dk/navne/mester-af-den-uendelige-rejse",
        "title": "Mester af den uendelige rejse",
        "content": "En rejse. Ja, sådan har han ofte selv beskrevet såvel livet som musikken. Og den komprimerede version af Palle Mikkelborgs store rejse tager sit udgangspunkt, da han som 15-årig begynder at spille trompet og uden nogen formel undervisning bliver professionel musiker i 1960. Tre år senere bliver han medlem af Radiojazzgruppen, som han leder i årene 1967-70, og i 1964 indgår han i Radioens Big Band, som han i længere perioder står i spidsen for . Sammen med trommeslageren Alex Riel danner Palle Mikkelborg en kvintet, der i 1968 – med stor succes – spiller på den amerikanske Newport Jazz Festival, og i samme periode begynder han at komponere større værker, hvor en klar inspiration fra den europæiske musik skinner igennem, hvilket i 1970erne absolut ikke forhindrer ham i at fokusere på den nye elektriske jazzrock-fusion. Eller som Palle Mikkelborg pointerer: »Jeg har aldrig haft en musikalsk ambition i mit liv, kun en spirituel.« Hans uophørlige fordybelse i filosofi, religion og meditation fører ude i verden til samarbejde med åndsbeslægtede musikere som den indiske violinist Shankar og den norske guitarist Terje Rypdal, og dertil bliver Palle Mikkelborg hyret af legendariske amerikanske orkesterledere som Gil Evans og George Russell. En markant milepæl på musikmagerens store rejse er hans suite »Aura«, som i 1984 uropføres ved overrækkelsen af Léonie Sonnings Musikpris til trompetisten Miles Davis. Suiten bliver på prismodtagerens opfordring efterfølgende indspillet i København. I slutningen af 1980erne indgår Palle Mikkelborg i en signifikant trio med keyboardspilleren Kenneth Knudsen og bassisten Niels-Henning Ørsted Pedersen, og et andet kreativt forløb er det, trompetisten fortsat har med sin kone, den walisiske harpenist Helen Davies. På Palle Mikkelborgsnu 60-årige musikalske rejse er det blevet til talrige pladeindspilninger samt modtagelse af en lang række hædersbevisninger, herunder Carl Nielsen & Anne Marie Nielsen Prisen 1998 og Nordisk Råds Musikpris 2001. Den karismatiske mester, der i nyere tid deler scene med yngre kræfter som pianisten Carsten Dahl, guitaristen Jakob Bro og det aarhusianske big band, Blood Sweat Drum+ Bass, vil på sin 75 års fødselsdag lade sig høre og hylde i DR Koncerthuset ved en koncert med titlen »The Mind Behind«.",
        "metadata": {
            "source": "https://www.berlingske.dk/navne/mester-af-den-uendelige-rejse",
            "image_url": "https://berlingske.bmcdn.dk/media/cache/resolve/image_x_large/image/63/635764/12537840-05navpalle-mikkelborg-16391jpg.jpeg",
            "publication_time": "Søndag d. 06. marts 2016, kl. 09.00",
            "author": "Kjeld Frandsen",
            "related_links": [],
            "attachments": []
        }
    }
}