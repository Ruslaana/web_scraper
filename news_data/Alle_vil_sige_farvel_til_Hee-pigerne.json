{
    "version": "1.0",
    "document": {
        "id": "https://www_berlingske_dk/samfund/alle-vil-sige-farvel-til-hee-pigerne",
        "title": "Alle vil sige farvel til Hee-pigerne",
        "content": "Skjern står i dag i sorgens tegn, da det er fra Skjern Kirke, at de tre søstre fra Hee, som tragiske omkom i en høballe-ulykke, skal bisættes. Ved vejene til og omkring kirken er der flagalléer med Dannebrog vajende tavst på halv stang. Folk strømmer til den store middelalderkirke for at sige et sidste farvel til Barbara, seks år, Michelle, ni, og Julie på 13. Pigernes leg i familiens ridehal på gården i Hee sidste torsdag blev også deres frygtelige skæbne, da en eller flere bigballer på op mod et halvt tons hver faldt ned over dem. Ved bisættelsen er kun familien, venner, bekendte og lokale velkomne. Men med den tilstrømning, der har været til kirken allerede fra halvanden time før ceremonien begynder, er der næppe tvivl om, at bænkene bliver fyldt til sidste plads. Med tabet af Barbara, Michelle og Julie består familien Kristensen nu kun af tre: De knuste forældre Vivian og Jan og parrets eneste tilbageværende barn, pigernes storebror Mads.",
        "metadata": {
            "source": "https://www.berlingske.dk/samfund/alle-vil-sige-farvel-til-hee-pigerne",
            "image_url": "https://berlingske.bmcdn.dk/media/cache/resolve/image_x_large/image/65/654702/5366407-hee.jpg",
            "publication_time": "Onsdag d. 18. juli 2012, kl. 10.33",
            "author": "Jens Anton Havskov Hansen",
            "related_links": [],
            "attachments": []
        }
    }
}