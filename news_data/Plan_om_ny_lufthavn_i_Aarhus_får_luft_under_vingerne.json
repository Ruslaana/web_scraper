{
    "version": "1.0",
    "document": {
        "id": "https://www_berlingske_dk/virksomheder/plan-om-ny-lufthavn-i-aarhus-faar-luft-under-vingerne",
        "title": "Plan om ny lufthavn i Aarhus får luft under vingerne",
        "content": "Kritiske højdeændringer i et meget stort omfang som vil koste mindst en milliard kroner at udjævne, hvis flyvereglerne skulle overholdes. Sådan lød en dyster rapport fra maj 2015 om de bakker i området ved Thomasminde, hvor politikerne i Aarhus kæmper for at få lov at bygge en ny lufthavn. Noget, som vil få prisen til at stige voldsomt fra cirka to milliarder kroner til over tre milliarder kroner. Men nu er der godt nyt for lufthavnstilhængerne. For selv om der ikke er sluppet meget ud om Aarhus forhandlinger med transportministeren, viser et mødereferat, som metroxpress har fået aktindsigt i, at ministerens eksperter den 25. februar har givet kommunen besked om, at man er enige i, at højdehindringer ikke vurderes at være en showstopper for en ny lufthavn, og at der godt vil kunne etableres en lufthavn, under forudsætning af mitigerende foranstaltninger.  En udmelding som glæder S-borgmester Jacob Bundsgaard, der nu slipper for en udjævning af området. »Det er selvfølgelig glædeligt, at det her viser sig at være en mindre forhindring end oprindeligt beskrevet. Men det er vigtigt at understrege, at det her er et element i en samlet vurdering, hvor der stadig er knaster. Vi er dog kommet lidt tættere på nu,« siger han til metroxpress. Også Venstres leder i Aarhus, Bünyamin Simsek, er tilfreds. »Indtil for nylig var det jo en stor forhindring, som lagde en kollosal ekstra udgift på projektet. Men i kraft af den her udtalelse fra ministeriet bliver den udgift ikke så stor, så det er vi selvfølgelig meget glade for,« siger han til metroxpress.  Også han understreger, at der senere kan komme ting i vejen, og at man lige nu har knaster, som skal løses, hvis projektet skal komme i høring inden sommerferien som planlagt. »Men det er mindre knaster, som jeg er sikker på, nok skal blive løst.« Begge politikere var tirsdag til møde med transportminister Hans Christian Schmidt, der efter høringsperioden skal vende tommelen op eller ned for projektet. Det var onsdag ikke muligt at få en kommentar fra ministeren. ",
        "metadata": {
            "source": "https://www.berlingske.dk/virksomheder/plan-om-ny-lufthavn-i-aarhus-faar-luft-under-vingerne",
            "image_url": "https://berlingske.bmcdn.dk/media/cache/resolve/image_x_large/image/16/167320/13368748-lufthavn.jpg",
            "publication_time": "Torsdag d. 19. maj 2016, kl. 07.15",
            "author": null,
            "related_links": [],
            "attachments": []
        }
    }
}