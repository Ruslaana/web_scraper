{
    "version": "1.0",
    "document": {
        "id": "https://www_berlingske_dk/design/ellen-pedersen-herretoej-blev-til-drengetoej",
        "title": "Ellen Pedersen: Herretøj blev til drengetøj",
        "content": "Ellen Pedersen viste for første gang sin kollektion til mænd på modeugens officielle skema, da hun torsdag eftermiddag holdt show på Rådhuset, hvor bandet GENTS spillede live, mens en flok unge drenge viste tøjet frem. For det her er tøj til drenge, ikke til mænd, tænk især shorts i tyndt materiale, til løbefrakker sammen med en voluminøs overdel som en hættetrøje eller en stor skjorte, inspireret af streetfotografier fra 80ernes New York og af Mods-generationen. Særligt velfungerende var en opdateret udgave af 80ernes elskede dunvest, som blev vist i tre farver og som kunne blive et hit blandt københavnske drenge næste sommer. Lige dele tråde til 80erne samt en fornemmelse af en opdateret stramhed og et mere luksuriøst materiale. Farverne var afdæmpede, især hvid, grå og sort med en anelse pasteller, og materialerne blandt andet fake nappa, ribstrik, crisp bomuld og de tekniske materialer. Det var en lille kollektion med forholdsvis få ideer - sådan må det være, når man er en ung designer uden et stort maskineri - og det tjener Ellen Pedersen til ære, at hun lavede så kort og stramt et show, som klart viste ideen bag kollektionen. Drenge, på vej gennem byen, ind i livet. Og så er det fascinerende at opleve, hvordan en ny kategori af tøj opstår, som manderollen er under udvikling. For ti år siden var herretøj i grove træk ret kedsommeligt og variationerne bestod af, hvor bredt slipset skulle være, eller om pulloveren skulle være den ene eller anden nuance af blåt. Nu er herretøj stadig en kategori, hvor man kan gå op i sine slips, men kategorien 'drengetøj' - i mangel af bedre  - er opstået og dækker den type tøj, som Ellen Pedersen laver, som er tøj til unge modeinteresserede mænd, der går op i, hvad de har på, og som eksperimenterer med, hvem de er gennem tøjet, og som nu også kommercielt har muligheder for det, nøjagtigt som kvinder har haft det i årevis. Ligestilling - og lige famlen efter en plads i verden - kan også ses i moden. Alene af den grund er Ellen Pedersen interessant. ",
        "metadata": {
            "source": "https://www.berlingske.dk/design/ellen-pedersen-herretoej-blev-til-drengetoej",
            "image_url": "https://berlingske.bmcdn.dk/media/cache/resolve/image_x_large/image/30/307629/14337246-1.jpg",
            "publication_time": "Torsdag d. 11. august 2016, kl. 20.15",
            "author": "bm-tubo",
            "related_links": [],
            "attachments": []
        }
    }
}