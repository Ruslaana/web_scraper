{
    "version": "1.0",
    "document": {
        "id": "https://www_berlingske_dk/samfund/spinkel-mand-forsoegte-at-voldtage-kvinde-i-aalborg",
        "title": "Spinkel mand forsøgte at voldtage kvinde i Aalborg",
        "content": "Aalborg. En løbetur i Østerådalen i Aalborg endte mandag eftermiddag med en ualmindelig ubehagelig oplevelse for en 20-årig kvinde. Under løbeturen blev hun pludselig grebet bagfra af en mand, der holdt hende for munden og lagde hende ned på jorden. Men kvinden gjorde modstand. Med slag og spark lykkedes det hende at slippe fri, og gerningsmanden valgte at stikke af i østlig retning. Politiet fik anmeldelsen om voldtægten klokken 14.50, oplyser Nordjyllands Politi i en pressemeddelelse. Manden, der overfaldt den 20-årige kvinde, beskrives om 180-190 centimeter høj, lys i huden og spinkel af bygning. Mandag eftermiddag var han iført sort løbetøj og en mørk halsedisse, der var trukket op for ansigtet. Nordjyllands Politi vil gerne høre fra vidner, som enten har set gerningsmanden eller har oplysninger, der kan være med til at identificere ham. /ritzau/",
        "metadata": {
            "source": "https://www.berlingske.dk/samfund/spinkel-mand-forsoegte-at-voldtage-kvinde-i-aalborg",
            "image_url": "https://berlingske.bmcdn.dk/media/cache/resolve/image_x_large_vertical/image/57/573403/15526577-voldtgt-misbrug-kvinde---2016.jpeg",
            "publication_time": "Mandag d. 21. november 2016, kl. 20.11",
            "author": null,
            "related_links": [],
            "attachments": []
        }
    }
}