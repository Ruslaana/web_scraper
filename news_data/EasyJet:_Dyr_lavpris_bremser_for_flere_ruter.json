{
    "version": "1.0",
    "document": {
        "id": "https://www_berlingske_dk/virksomheder/easyjet-dyr-lavpris-bremser-for-flere-ruter",
        "title": "EasyJet: Dyr lavpris bremser for flere ruter",
        "content": "Der er ikke nok økonomiske fordele ved at benytte lavpristerminalen i Københavns Lufthavne, CPH Go. Sådan lyder kritikken nu fra flyselskabet EasyJet ifølge branchesitet Check-in.dk »Den reelle forskel i omkostningerne mellem at benytte CPH GO og den almindelige del af lufthavnen er mindre, end vi troede, før vi startede med at benytte CPH GO,« fortæller EasyJets nye danske landechef Javier Gandara til CHECK-IN.dk. »Hvis vi kunne reducere omkostningerne ved at operere fra Københavns Lufthavn, så ville vi selvfølgelig åbne nye ruter,« siger han. Ringere service i lavpristerminal CPH Go åbnede i 2010, fordi der gennem flere år var blevet efterspurgt et billigere alternativ i Københavns Lufthavne. I forhold til den almindelige lufthavn er servicen ringere, eksempelvis er der meget lidt personale, så kunder skal selv tjekke ind via internettet eller bruge automater. Over for flyselskaberne er der også skruet ned for servicen, blandt andet er kravet, at de skal kunne tømme og klargøre deres fly på 30 minutter, og de har ikke mulighed for transfer til andre fly. »Det er kun marginalt billigere at benytte GO. Og prisforskellen burde naturligvis være højere, da vi ikke får den samme service som de øvrige selskaber,« siger Javier Gandara til Check-in.dk. Mulighed for genforhandling De nuværende betingelser og priser blev forhandlet på plads mellem lufthavnen og flyselskaberne i 2009. Betingelserne betød, at ét af verdens største lavprisselskaber Ryanair trak følehornene til sig. Indtil for få uger siden var det kun EasyJet, der benytter CPH Go, men nu benytter også hollandske Transavia terminalen til sin rute til Eindhoven i Holland. Hos Københavns Lufthavne erkender salgs - og markedsdirektør Carsten Nørland, at der er god grund til at give den nuværende aftale et serviceeftersyn. »Vi er den første europæiske lufthavn, der indførte differentierede takster, og vi havde også gerne set en større prisdifference mellem CPH Go og de andre terminaler, men de nuværende priser er resultat af, hvad det kunne lade sig gøre at forhandle sig frem til med flyselskaberne, siger han til check-in og fortsætter: »Ved næste runde af takstforhandlinger får EasyJet mulighed for at arbejde for, at priserne i CPH Go kan blive endnu mere konkurrencedygtige,« siger han.",
        "metadata": {
            "source": "https://www.berlingske.dk/virksomheder/easyjet-dyr-lavpris-bremser-for-flere-ruter",
            "image_url": "https://berlingske.bmcdn.dk/media/cache/resolve/image_x_large/image/40/402870/6253232-pix_easyjet.jpg",
            "publication_time": "Mandag d. 25. marts 2013, kl. 12.49",
            "author": "Katrine Overgaard",
            "related_links": [],
            "attachments": []
        }
    }
}