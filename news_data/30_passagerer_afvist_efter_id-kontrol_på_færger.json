{
    "version": "1.0",
    "document": {
        "id": "https://www_berlingske_dk/samfund/30-passagerer-afvist-efter-id-kontrol-paa-faerger",
        "title": "30 passagerer afvist efter id-kontrol på færger",
        "content": "Mellem 25 og 30 passagerer er blevet afvist som følge af id-kontrollen, der blev indført i midten af november på færgeselskabet Stena Lines afgange fra Danmark til Sverige. Det oplyser markedschef hos Stena Line Danmark Thomas Christiansen til DR. Sverige har indført regler, der betyder, at alle rejsende fra Danmark mod Sverige fra 4. januar skal vise id-papirer, hvad enten de rejser med tog eller færge Men allerede 12. november indførte Stena Line id-kontrol på afgangene fra Grenaa mod Varberg og fra Frederikshavn mod Göteborg. De 25 til 30 passagerer, der er blevet afvist, havde ifølge markedschefen glemt enten kørekort eller pas. - Det er simpelthen folk, der glemmer deres id, som de så henter og kommer med til næste afgang, så indtil videre har det ikke skabt problemer, forklarer Thomas Christiansen. Indførsel af id-kontrollen har heller ikke skabt irritation hos kunderne, forklarer han. - Vi spørger jævnligt vores kunder, når de kommer i vores havne, og det er ikke noget, de ser som et problem, siger Thomas Christiansen. Han oplyser, at færgeselskabet endnu ikke har gjort op, hvad den øgede kontrol koster af ekstra ressourcer. Derfor er der heller ikke taget stilling til, om en eventuel ekstra udgift skal læsses over på passagererne i form af højere billetpriser. /ritzau/",
        "metadata": {
            "source": "https://www.berlingske.dk/samfund/30-passagerer-afvist-efter-id-kontrol-paa-faerger",
            "image_url": "https://berlingske.bmcdn.dk/media/cache/resolve/image_x_large/image/23/234966/11834298-dsfsdf.jpg",
            "publication_time": "Mandag d. 28. december 2015, kl. 15.51",
            "author": null,
            "related_links": [],
            "attachments": []
        }
    }
}