{
    "version": "1.0",
    "document": {
        "id": "https://www_berlingske_dk/samfund/politi-sigter-eksmand-kvaelning",
        "title": "Politi sigter eksmand for kvælning",
        "content": "Lørdag aften fandt politiet, hvad de formoder er kvindens lig nedgravet på en rideskole i Herlev, og i går vurderede Retten i Glostrup under et grundlovsforhør bag lukkede døre, at beviserne var tilstrækkelige til at varetægtsfængsle den 48-årige eksmand. »Vi har nu fået fire ugers arbejdsro, så vi kan komme til bunds i sagen. Men selv om vi har sigtet en mand i dag, vil jeg understrege, at ingen er dømt endnu,« siger Charlotte Skovby, der leder efterforskningen af sagen ved Københavns Vestegns Politi. Inden dørlukningen blev sigtelsen læst op i retten. Af den fremgår det, at politiet mener, at Lisa Sofie Engelhardt Andersen blev kvalt den 22. december mellem klokken 16.10 og klokken 20.35. Ligesom under det første grundlovsforhør for tre dage siden nægter manden sig skyldig. Lig ved rideskole Dommeren i Østre Landsret gav torsdag Københavns Vestegns Politi tre dage til at skrabe tilstrækkeligt mange beviser sammen til at varetægtsfængsle manden. Dermed lagde han pres på politiet, der beskrev efterforskningen som »meget vanskelig«, blandt andet fordi liget af den 37-årige kvinde manglede. Sent lørdag aften udviklede sagen sig i politiets favør. Her tog en politimand fra hundepatruljen af egen drift ud for at lede ved en rideskole, som et borgertip tidligere havde gjort politiet opmærksom på. Omkring en kilometer fra Lisa Sofie Engelhardt Andersens hjem fandt hundeføreren et lig, som ordensmagten formoder er den 37-årige kvinde. Herlev-sagen har fået meget opmærksomhed, siden Lisa Sofie Engelhardt Andersen forsvandt, efter at have været set i live for sidste gang om eftermiddagen den 22. december. Politiet har tidligere forklaret, at den 37-årige kvinde havde lavet juleplaner med sin fireårige søn og sin familie. Derfor mente man ikke, det gav mening, at hun frivilligt ville forsvinde uden at give besked. Nu er hendes eksmand sigtet for drab og varetægtsfængslet frem til den 28. januar.",
        "metadata": {
            "source": "https://www.berlingske.dk/samfund/politi-sigter-eksmand-kvaelning",
            "image_url": "https://berlingske.bmcdn.dk/media/cache/resolve/image_x_large/image/80/804247/3465115-herlevsagen.jpg",
            "publication_time": "Søndag d. 02. januar 2011, kl. 22.30",
            "author": "Johan Winther",
            "related_links": [],
            "attachments": []
        }
    }
}