{
    "version": "1.0",
    "document": {
        "id": "https://www_berlingske_dk/virksomheder/apples-mindste-computer-nogensinde-kommer-snart",
        "title": "Apples mindste computer nogensinde kommer snart",
        "content": "Apples til dato mindste computer er på vej. Den kommende Mac Mini vil ikke alene skrumpe på skrivebordet, men også undergå den første store designændring, siden Apple-medstifter Steve Jobs tog sig kærligt af den i 2010. Den nye bordcomputer Mac Mini ventes klar senere i år. Den vil være langt mindre end de tidligere udgaver og nærme sig størrelsen på en Apple TV-boks, skriver nyhedsbureauet Bloomberg. I dag er størrelsen på Apple TV-boksen omkring det halve af en Mac Mini. Rammen på den kommende Mac Mini bliver af aluminium, ogApplehar testet udgaver med mindst tre USB-C-porte på bagsiden, hvor også strømstikket og en HDMI-port sidder, så Mac Mini kan kobles på tv- og computerskærme. Mac Mini vil blive udstyret medApples nye M4-chip, som også vil sidde i de kommende udgaver af den stationære iMac og den bærbare MacBook Pro, der også ventes klar senere i år. Det er første gang, Apple sætter den samme chip i alle sine Mac-computere. M4-chippen bliverhestekræfterne bag den kunstige intelligens, som Apple snart begynderat rulle ud. Nye MacBook Air-computere kommer til foråret 2025, mens nye Mac Pro- og Mac Studio-computere er planlagt til midt i 2025. I dag koster en Mac Mini fra 599 dollar. Selvom den nye udgave bliver billigere at fremstille, står det ikke klart, om den også vil koste mindre. Der kommer angiveligt to udgaver af Mac Mini, en med M4-chippen, en anden med en ny M4 Pro-chip med endnu flere hestekræfter. Den seneste opdatering af Mac Mini er fra januar 2023. Det globale pc-salg i 2024 ventes at ligge på nogenlunde samme niveau som i 2023. Det har gennem flere år været for nedadgående, men har nu rettet sig op. Apple er verdens fjerdestørste pc-producent. Ifølge analysehuset IDC, der følger teknologimarkederne tæt,solgte Applei april-juni i år i alt 5,7 millioner computere – en fremgang fra 4,7 millioner for et år siden. Dermed sidder Apple nu på 8,8 procent af det samlede pc-marked, der i forårsmånederne globalt nåede op på 64,9 millioner computere. Kinesiske Lenovo og amerikanske HP kappes fortsat om toppen, hvor Lenovo fører med 22,7 procent mod HPs 21,1 procent af det globale salg. Apple solgte i april-juni ifølge det netop offentliggjorte kvartalsregnskab Mac-computere for 7,0 milliarder dollar ud af den samlede omsætning i det kvartal på 85,7 milliarder. I 4. kvartal 2023 lå Mac-salget på 7,8 milliarder dollar, i 1. kvartal 2024 på 7,5 milliarder dollar. Det er dogfortsat iPhone-telefonerne, der er Apples hovedproduktog henter næsten 46 procent afden amerikanske producents samlede omsætninghjem. Apple sendte sin første Mac Mini i handelen i januar 2005.  ",
        "metadata": {
            "source": "https://www.berlingske.dk/virksomheder/apples-mindste-computer-nogensinde-kommer-snart",
            "image_url": "https://berlingske.bmcdn.dk/media/cache/resolve/image_x_large_vertical/image/182/1824353/24768398-sdan-s-verden-frste-gang-mac-mini-nemlig-da-da.jpg",
            "publication_time": "Fredag d. 09. august 2024, kl. 13.54",
            "author": "Thomas Breinstrup",
            "related_links": [],
            "attachments": []
        }
    }
}