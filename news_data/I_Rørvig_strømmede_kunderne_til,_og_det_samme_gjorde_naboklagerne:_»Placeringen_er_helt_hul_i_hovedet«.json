{
    "version": "1.0",
    "document": {
        "id": "https://www_berlingske_dk/metropol/i-roervig-stroemmede-kunderne-til-og-det-samme-gjorde-naboklagerne",
        "title": "I Rørvig strømmede kunderne til, og det samme gjorde naboklagerne: »Placeringen er helt hul i hovedet«",
        "content": "Han var forberedt på, at markedet ikke ville gå ubemærket hen. Alt andet ville være naivt, siger han. Alligevel blev Morten Larsen overrasket over, hvad der skete, da han åbnede Rørvig Street Food sidste sommer. Kunderne kom. Det samme gjorde naboklagerne. Rørvig Street Foods kunder parkerede ulovligt på de omkringliggende sommerhusveje, fordi der ikke var nok p-pladser ved selve markedet. Der var for høj musik i dag- og aftentimer, og så var der ikke nok toiletter, lød kritikken. »Blandt andet på grund af corona kom der i sommer mange flere gæster, end vi havde regnet med, og det førte til nogle udfordringer, vi ikke havde forudset. Men vi arbejder intenst på at få det udbedret til den kommende sæson efter de retningslinjer, vi har modtaget fra kommunen,« siger 40-årige Morten Larsen. Han er ikke den eneste iværksætter, der er kommet skævt ind på naboerne i de danske sommerhusområder. For mens de fleste mener, at menneskemængder og larm er en selvfølge i byen, kan det vække røre, når byen pludselig kommer til landet. Som i Vig, der ligeledes ligger i Odsherred Kommune, hvor en naboklage har udskudt planer om åbningen afStrandlyst Madmarked. Eller som i Halsnæs Kommune, hvor en konflikt omudvidelsen af Lynæs Surfcenterer opstået, ligesom derhvert år er heftige diskussionerom musikfestivalen Musik i Lejet i Tisvildeleje nord for København. Ifølge Henrik Lund – som er projektchef i foreningen Realdania, hvor han blandt andet beskæftiger sig med udvikling i små byer – er sommerhusområder landet over under forandring: »Det gælder særligt i sommerhusområderne nord for København, hvor folk betaler mange penge for husene og tilbringer meget tid i dem. De efterspørger gode restauranter, cafeer, indkøbsmuligheder, kulturtilbud og mere aktivitet i feriebyerne, end der har været tidligere,« siger han. Sidste sommer åbnede Rørvig Street Food og fik hurtigt stor succes. Under pandemien valfartede danskerne til sommerhusland – og Rørvig er en populær destination. I år vil succesen formentlig gentage sig, da det stadig er svært at rejse til udlandet.Fold sammenLæs mereFoto: Tobias Kobborg. Morten Larsen kan godt forstå, at det har været en omvæltning for nogle at få markedet som nabo. Adressen har ligget stille i et stykke tid. Han bemærker, at pandemien derudover har fået mange til at valfarte i sommerhus. Da Odsherred er den største sommerhuskommune af dem alle, har der været trængsel i Rørvig: »Derfor kan det føles, som om vi er gået fra nul til 1.000 på én sommer,« siger Morten Larsen. En af grundejerforeningerne tæt på madmarkedet er Klitborg. Formand Søren Balslev, som til daglig bor i København, har overtaget sommerhuset fra sine forældre, og det har været i familien siden 1958. Og han bryder sig ikke om, at sommerhusområdet bliver lavet til »et tivoli«: »Vi har ikke noget imod streetfood. Flere af vores medlemmer kan godt lide at gå rundt om hjørnet og få noget mad. Men det fører til trafikale problemer og høj musik i et sommerhusområde, og det hører ingen steder hjemme. Placeringen er helt hul i hovedet,« siger formanden. Kunderne laver »pludselige opbremsninger«, når de kører forbi madmarkedet, hvilket fører til farlige situationer, mener han. Samtidig parkerer de på fortove og i rabatter på farlige Rørvigvej og på grundejerforeningers grusveje – til gene for beboerne – lyder det. »I et sommerhusområde, hvor folk primært kommer for at trække sig tilbage og få fred og ro, skal man sørge for, at sådan noget som streetfood er under ordnede forhold,« siger Søren Balslev: »Og det har det ikke været.« Sidste år havde madmarkedet en midlertidig tilladelse. I foråret ansøgte de på ny. I den forbindelse har kommunen opsat en række krav. Eksempelvis må der nu ikke spilles musik på pladsen efter klokken 21.00. »Hvis de lever op til de nye krav i tilladelsen, tror jeg, det kan blive okay. Og det har vi tænkt os at holde øje med, navnlig trafikken og parkeringen, som gør Rørvigvej endnu farligere i den i forvejen tætte sommertrafik. Der bør ske en yderligere trafikregulering på strækningen. Det er i sidste instans kommunens ansvar at sikre sommerhusområderne som de rekreative områder, de er,« siger Søren Balslev. Flere steder i det danske sommerhusland er der opstået gnidninger mellem iværksættere og naboerne. Ifølge ekspert er det et udtryk for, at sommerhusområderne er under udvikling som konsekvens af et ændret forbrugermønster.Fold sammenLæs mereFoto: Tobias Kobborg. Ved siden af madmarkedet – på den anden side af den lokale minigolfbane – ligger restauranten Lyngkroen. Her har ejer Lau Gram også strittet imod kommunens tilladelse. Han understreger, at hans restaurant og madmarkedet ikke er i konkurrence, da deres koncept og kundebase er vidt forskellige. Men han mener, at kommunen ikke har stillet samme krav til Morten Larsen, som de har til ham. Og det er han træt af: »Vi driver ikke forretning på samme vilkår,« siger han. Lau Gram mener blandt andet, at der ikke har været stillet tilstrækkelige krav til handicaptoiletter og antal p-pladser. I sidste ende er det gået ud over driften af hans restaurant: »I sommer blev vi nødt til at slukke lyset på vores toiletter, for ellers kom kunderne fra madmarkedet og brugte vores i løbet af dagen,« siger han og tilføjer, at nabokunderne parkerede på hans parkeringsplads. Odsherred Kommune oplyser, at der er café på grunden, og at der derfor har været krav om toiletforhold og parkering, men at kravene er skærpet yderligere i år. Ved siden af madmarkedet ligger Lyngkroen, der sidste år oplevede flere gener. Blandt andet brugte mange gæster fra Rørvig Street Food kroens toiletter og parkeringspladser, siger ejer Lau Gram.Fold sammenLæs mereFoto: Tobias Kobborg. Morten Larsen har forsøgt at mindske de gener, naboerne berettede om sidste år, fortæller han. »Vi har etableret ekstra toiletter og holder os inden for et vist lydniveau. Og så appellerer vi til, at folk tager deres cykler, når de skal herhen,« siger han. Men synes du ikke, at I har et ansvar for, at jeres gæsters parkering ikke generer naboerne? »Til en vis grad. Det er vores opgave at skabe så gode rammer for parkering som muligt. Det har vi også gjort fra i år efter dialog med kommunen. Men jeg synes ikke, at det er vores ansvar, om folk parkerer ulovligt på en vej. Vi kan ikke være trafikregulerende. Det er op til kommune og politi,« siger Morten Larsen. Han mener, at den tosidede opmærksomhed omkring markedet også er et udtryk for, at mange yngre familier har købt sommerhuse de seneste år, og at mange af dem er interesseret i, at der kommer flere tilbud nær dem. »Der virker til at være et generationsskifte rundt omkring. Det er i gang i vores område, og her synes mange ikke nødvendigvis, at der skal være stille hele sommeren,« siger ham. Tror du ikke også, at folks holdning har noget at gøre med, om de bor tæt på eller langt væk? »Jo, mange tænker nok: Det er fedt – det skal bare ikke være i min baghave. Så for kritikerne er det måske ikke konceptet, men placeringen. Men det er en svær størrelse, for vi ligger på en strækning, hvor der i forvejen er megen aktivitet, og det er en del af voresappeal, at markedet ligger tæt på det eksisterende sommerland med en minigolfbane lige ved siden af. Det ville være noget helt andet at ligge ude på en ødemark,« siger han. Det kom ikke som et chok for Morten Larsen, at nogle naboer ikke ville bryde sig om hans nye forretning, men det har været et træls forløb, siger han.Fold sammenLæs mereFoto: Tobias Kobborg. Udviklingen kan spottes mange steder i landet: Flere danskere har købt sommerhuse under pandemien, der har åbnet flere muligheder for at arbejde hjemme. Det betyder, at flere bruger fritidshuset som deres andet hjem, mener Henrik Lund fra Realdania. »Det er en helt anden måde, end husene er blevet brugt på før. Tidligere blev de til dels brugt i meget kortere perioder, og så blev de brugt på en anden måde – som et sted, man tog hen for at få fred og ro. Nu bruges mange af feriehusene til dybest set at leve det samme liv, som man levede inde i en storby, bare i andre omgivelser,« siger Henrik Lund. Mere aktivitet kommer både erhvervslivet, sommerhusgæsterne og kommunerne til gode, mener han. Men det betyder også, at der er flere udfordringer, da brugerne har forskellige ønsker og forventninger. »Derfor giver det mening, at kommunerne kigger på de muligheder, de har i lokalplaner og kommuneplaner, og bruger dem aktivt til at regulere i sommerhusområderne. Mange af dem blev lavet tilbage 1960erne eller 70erne, da danskerne havde et helt andet brugsmønster,« lyder det. Trods den stigende aktivitet på landet vil der i fremtiden stadig være behov for, at der er forskel på by og land, mener Henrik Lund: »De fleste vil gerne have, at deres fritidshus er naturalternativ til deres bybopæl, hvor de ideelt set kan gå alene på en øde strand. Det ønske bliver ikke opfyldt, hvis der er alt for mange mennesker og for meget fest og ballade,« siger han: »Men mange steder er det en ny forhandling, man skal have mellem sommerhusgæsterne, de fastboende, de erhvervsdrivende og kommunerne, fordi brugsmønstrene har ændret sig så meget.« Odsherred Kommune ser på en ny lokalplan for området i 2022.",
        "metadata": {
            "source": "https://www.berlingske.dk/metropol/i-roervig-stroemmede-kunderne-til-og-det-samme-gjorde-naboklagerne",
            "image_url": "https://berlingske.bmcdn.dk/media/cache/resolve/image_x_large/image/143/1430227/23767288-morten-larsen.jpg",
            "publication_time": "Søndag d. 13. juni 2021, kl. 10.18",
            "author": "Amalie Thieden",
            "related_links": [],
            "attachments": []
        }
    }
}