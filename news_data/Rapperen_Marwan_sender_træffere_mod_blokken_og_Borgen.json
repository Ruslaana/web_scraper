{
    "version": "1.0",
    "document": {
        "id": "https://www_berlingske_dk/kultur/rapperen-marwan-sender-traeffere-mod-blokken-og-borgen",
        "title": "Rapperen Marwan sender træffere mod blokken og Borgen",
        "content": "På sit fjerde album »Partisaner« arbejder den danske rapper Marwan ud fra et princip om ligebehandling. Han vil nemlig gerne give alle en kritisk bemærkning med på vejen.Marwan rammer lige ned i politikerleden med »Vælt Regeringen«, hvis beat brager hårdt som en rambuk mod et port. Sammen med Wafande og Klamfyr aka Emil fra Suspekt opfordrer han til oprør mod et »frygtmanipuleret, Dansk Folkepartiseret« status quo.  På »Århus V Veteran« hylder Marwan og L.O.C. hjemstavnen 8210. Den råkolde produktion med marchtrommer og dystre pianoakkorder bærer (lidt for meget) præg af at være produceret af L.O.C’s faste makker Esben ’Es’ Thornhal. Så er det sjovere at høre Marwan inspireres af DJ Mustards skrabede trap-lyd på »Lille Perker«, der, med et fængende synth-tema så fedtet og elastisk som en bøtte legeslim, tager titlen som albummets bedste banger.  Til tider savner jeg flere af de bløde, luksuriøse lydsider fra 2014s »Marwan«, men »Partisaner« er alligevel et solidt udspil.",
        "metadata": {
            "source": "https://www.berlingske.dk/kultur/rapperen-marwan-sender-traeffere-mod-blokken-og-borgen",
            "image_url": "https://berlingske.bmcdn.dk/media/cache/resolve/image_x_large_vertical/image/6/61719/16510215-marwan.jpg",
            "publication_time": "Tirsdag d. 07. marts 2017, kl. 18.00",
            "author": "Pernille Smith Larsen",
            "related_links": [],
            "attachments": []
        }
    }
}