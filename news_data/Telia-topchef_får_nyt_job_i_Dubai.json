{
    "version": "1.0",
    "document": {
        "id": "https://www_berlingske_dk/virksomheder/telia-topchef-faar-nyt-job-i-dubai",
        "title": "Telia-topchef får nyt job i Dubai",
        "content": "Den tidligere topchef for den nordiske telegigant Telia, Johan Dennelind, bliver ny topchef for teleselskabet Du i Dubai. Her i De Forenede Arabiske Emirater afløser han i begyndelsen af 2020 Dus stifter, Osman Sultan, som træder fra efter i 14 år at have stået i spidsen for teleselskabet, der også kendes under navnet Emirates Integrated Telecommunications Company. Johan Dennelind meddelte i sommer, at han efter seks år i spidsen for svenske Telia nedlægger sit hverv. Han kom til Telia, efter at næsten hele den tidligere ledelse og bestyrelse måtte træde fra som følge afafsløringer af bestikkelse i det centralasiatiske Usbekistan, hvor Telia havde betalt penge under bordet for at få fingrene i en vigtig tilladelse til at drive mobilnet i landet. Johan Dennelinds opgave var at få ryddet op i Telia. Det gik han i gang med fra første færd, og siden har Telia solgt sine selskaber i Centralasien og Tyrkiet fra og koncentrerer sig nu om at arbejde i Norden og i de baltiske lande. Den høje svensker, der internt i Telia er blevet optalt som »Stor-Johan«,  begyndte sin karriere som elev i Telia, inden han 18 år senere satte sig i koncernchefstolen. Han har undervejs også arbejdet hos den norske konkurrent, Telenor, hvor han bl.a. var finansdirektør i Telenors malaysiske selskab, Digi, som fra 2010 til 2014 havde danske Henrik Clausen – i dag topchef i B&O – som administrerende direktør. Telia-koncernens finansdirektør, Christian Luiga, blev 12. september med øjeblikkelig virkning indsat som midlertidig topchef. Johan Dennelinds kontrakt med Telia gik til 2020, og han skulle fungere som rådgiver for ledelsen i blandt andet Telias igangværende forsøg på at få godkendt opkøbet af Bonnier Broadcasting, der ejer TV-kanalen TV4 og streamingtjenesten CMore, for 6,6 milliarder danske kroner. Telia er størst i Norden men nummer tre i Danmark. Den svenske stat ejer 37,3 procent af Telia-koncernen. Emirates Integrated Telecommunications Company havde i første halvår af 2019 et overskud på 1,68 milliarder kroner, en fremgang på 11,3 procent. Til gengæld faldt antallet af mobilkunder med ni procent som følge af en oprydning blandt ikke-aktive abonnenter.",
        "metadata": {
            "source": "https://www.berlingske.dk/virksomheder/telia-topchef-faar-nyt-job-i-dubai",
            "image_url": "https://berlingske.bmcdn.dk/media/cache/resolve/image_x_large/image/119/1199799/23144176-pix-johan-dennelind.jpg",
            "publication_time": "Tirsdag d. 17. september 2019, kl. 08.20",
            "author": "Thomas Breinstrup",
            "related_links": [],
            "attachments": []
        }
    }
}