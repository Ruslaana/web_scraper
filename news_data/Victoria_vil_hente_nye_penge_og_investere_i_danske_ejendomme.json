{
    "version": "1.0",
    "document": {
        "id": "https://www_berlingske_dk/virksomheder/victoria-vil-hente-nye-penge-og-investere-i-danske-ejendomme",
        "title": "Victoria vil hente nye penge og investere i danske ejendomme",
        "content": "Selskabet, der tidligere havde aktiviteter på ejendomsmarkedet i primært Tyskland, vil til at investere i danske ejendomme og pantebreve, og til det formål skal der bruges nye penge. Derfor vil Victoria Properties i tredje kvartal 2017 gennemføre en rettet emission med fortegningsret for eksisterende aktionærer, så projektet kan blive skudt i gang. Det fremgår af en meddelelse til fondsbørsen fredag eftermiddag. I forbindelse med emissionen vil der blive afholdt en ekstraordinær generalforsamling, oplyser Victoria Properties, der i begyndelsen af 2017 blev handlet ganske betragteligt på børsen herhjemme, selv om der ikke var nogen aktiviteter tilbage i selskabet.  Victoria Properties gik ind i 2017 med en kurs på 3,01 kr., men på grund af den store interesse i starten af året, steg aktien voldsomt og toppede i 14,90 kr. den 25. januar. Siden faldt interessen igen, og det samme gjorde aktien, men dog slet ikke tilbage til udgangspunktet. Fredag er aktien uændret i 8,00 kr., og dermed er den fortsat steget 165,8 pct. siden årsskiftet. /ritzau/FINANS ",
        "metadata": {
            "source": "https://www.berlingske.dk/virksomheder/victoria-vil-hente-nye-penge-og-investere-i-danske-ejendomme",
            "image_url": "https://berlingske.bmcdn.dk/media/cache/resolve/image_x_large/image/7/79561/17017064-1574173jpg.jpg",
            "publication_time": "Fredag d. 21. april 2017, kl. 13.11",
            "author": null,
            "related_links": [],
            "attachments": []
        }
    }
}