{
    "version": "1.0",
    "document": {
        "id": "https://www_berlingske_dk/kommentatorer/soerine-gotfredsen-siger-farvel-til-en-uforfaerdet-stridsmand",
        "title": "Sørine Gotfredsen siger farvel til en uforfærdet stridsmand: »Personligt skylder jeg Søren Krarup meget«",
        "content": "Jeg var omkring 20 år, da jeg begyndte at læse Søren Krarups forfatterskab. Det skyldtes, at jeg op gennem 1980erne i debatten oplevede ham uforfærdet udlægge teksten, og det forekom mig, at denne præst fra Seem havde fat i noget virkelig vigtigt. Nu er Søren Krarup død, 85 år gammel, og vi skal mindes en mand, hvis stemme gennem adskillige årtier fungerede som et fast omdrejningspunkt i samtalen om, hvem vi er. Søren Krarup blev den skikkelse, alle kunne måle deres livssyn i forhold til, en kraftfuld katalysator i tiden, og en konstant modsigelse af det abstrakte menneskesyn, der ligger indlejret i drømmen om det frisatte, idealistiske, grænseløse og multikulturelle liv, der har fyldt så meget siden 1970erne. Søren Krarup opfattede sin egen levetid som præget af en naivitet, der ville føre til uoverskuelige vanskeligheder, og man kan bestemt hævde, at vi står med en del af netop dem i dag. »Problemer er altid religiøst,« har Søren Krarup sagt, hvormed han mente, at virkeligheden altid skal ses i lyset af gudsforholdet og erkendelsen af, at mennesket er skabt og ikke kan skabe og definere sig selv. Da Krarup blev den toneangivende stemme i det teologiske arbejdsfællesskab, Tidehverv, som han som præstesøn blev født ind i, satte han en ny kurs. Med teologien i ryggen ville han praktisere kulturkritik og diskutere humanisme, velfærdsstat, totalitære ismer i alle afskygninger og menneskets tendens til at glemme, at det er forpligtet på sit sted og sin næste og skal forsage sværmeriske forestillinger om at skabe den store retfærdighed på jord. Denne strøm af intellektuel kristent grundet kritik har i dette land bidraget til en frimodig og politisk ukorrekt samtale, som vi skal være dybt taknemmelige for. Søren Krarup insisterede på, at ting skal siges, skønt man kan blive voldsomt upopulær, og selv om han af og til kunne forløbe sig, når man i hans øjne tog fejl – jeg har selv fået et par gedigne skideballer undervejs – udfoldede han som en konstant tænker i flyvske tider en kritik, der i flere henseender i dag er almen. Kritikken af oplevelsessyge, offermentalitet, ophøjelse af følelseslivet, frisættelse udi tomhed, dannelsestab og meget mere. Søren Krarup var først på bolden. Det gælder i dén grad også i spørgsmålet om indvandring. I 1986 indledte Søren Krarup og hans fætter Jesper Langballe et opgør med Dansk Flygtningehjælp, idet de frygtede systematiseret muslimsk indvandring, og Krarup trådte for alvor i karakter som pæne menneskers yndlingsaversion. Det fortsatte, da han 2001 fik plads i folketinget for Dansk Folkeparti og bidrog til stramninger i udlændingeloven og fortsat understregede sin årelange bekymring for den folkelige samhørighed i mødet mellem kristendom og islam. I 1998 skrev han: »At ville integrere muslimer i tusindtal i et kristent land er galmandsværk. Det er ikke muligt. Og forsøger man i sin naivitet alligevel på det, så er konsekvensen, at man sprænger landet og splitter folket op i en række grupper med forskellig religion og nationalitet.« Hvor ligger loyaliteten, når det gælder? Hos ens danske landsmænd, hvad enten de er jøder, muslimer eller kristne, eller et helt andet sted? Søren Krarup frygtede det sidste, og vi ser i disse dage, hvordan striden i Mellemøsten åbenbarer dybe kløfter i europæiske samfund. Midt i elendigheden kan vi takke Søren Krarup for at have bidraget til en samtale, der gør, at situationen trods alt her er mindre skræmmende end i lande som Sverige og Frankrig. Han forudså en del af kvalerne, fordi han kendte til historien og religionernes forskellighed og troede på, at vi er syndige og gang på gang undervurderer menneskets brutalitet. Alt sammen frygteligt umoderne og alt sammen så skæbnesvangert nærværende som nogensinde. Personligt skylder jeg Søren Krarup meget. Han hjalp mig til at forstå min samtid og altid se menneskelivet i lyset af det givne, og min egen part i debatten havde ikke været den samme uden ham. Desværre var han vist ikke selv klar over sin betydning. I bogen »I min levetid« skriver han: » … Hvorfor nægte, at jeg undertiden kan føle det anstrengende – dels at læse mine egne, mange ord, dels at konstatere, hvor ringe ørenlyd de har fået, og hvor lidt jeg har udrettet?« Hver gang jeg i de senere år mødte Søren Krarup, gentog han mismodigt, at hans indsats næppe havde betydet det store. Og hver gang sagde jeg til ham, at hans indsats har været uvurderlig. Forhåbentlig vil han efter sin død blive tildelt den ære, han fortjener. Sørine Gotfredsen er sognepræst og journalist ",
        "metadata": {
            "source": "https://www.berlingske.dk/kommentatorer/soerine-gotfredsen-siger-farvel-til-en-uforfaerdet-stridsmand",
            "image_url": "https://berlingske.bmcdn.dk/media/cache/resolve/image_x_large_vertical/image/173/1734579/24568956-sren-krarup-p-kastellet.jpg",
            "publication_time": "Fredag d. 10. november 2023, kl. 11.05",
            "author": "Sørine Gotfredsen",
            "related_links": [],
            "attachments": []
        }
    }
}