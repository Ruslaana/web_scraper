{
    "version": "1.0",
    "document": {
        "id": "https://www_berlingske_dk/boganmeldelser/glad-turbotoes",
        "title": "Glad turbotøs",
        "content": "Så kort kan handlingen i norske Maria Parrs »Tonje Glimmerdal« opsummeres. Et tidløst tema i en tidløs og godt gammeldags børneroman med plot og persongalleri á la dilettantkomedier. Ni-årige Tonje er eneste barn i dalen, og hendes bedste ven er en gammel knark, hvilket jo er set før. Men hovedpersonen Tonje ér en ener. Ingen klon af Pippi eller Heidi, som lidt for store dele af bogen refererer til, men helt sig selv: En sej, sjov, syngende og glad turbotøs. »Fart og selvtillid« er hendes motto, noget hun har brug for i halsbrækkende skihop, afprøvning af ræsende ratkælke, kidnapning af en bidsk hund eller i kamp mod uvillige og gnavne voksne. Udfaldet er aldrig på spil, men hendes veje til sejre er primært overraskende. Der er noget: huhej, Tonje er på vej, over det hele. Parr twister klassisk børnebogsstof med fandenivoldskhed i en frisk læseoplevelse for børn og voksne.",
        "metadata": {
            "source": "https://www.berlingske.dk/boganmeldelser/glad-turbotoes",
            "image_url": "https://berlingske.bmcdn.dk/media/cache/resolve/image_x_large/image/71/717625/4458531-maria-parr-tonje-glimmerdal.jpg",
            "publication_time": "Torsdag d. 25. august 2011, kl. 22.30",
            "author": null,
            "related_links": [],
            "attachments": []
        }
    }
}