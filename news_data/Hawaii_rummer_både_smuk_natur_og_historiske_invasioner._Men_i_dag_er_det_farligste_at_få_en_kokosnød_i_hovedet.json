{
    "version": "1.0",
    "document": {
        "id": "https://www_berlingske_dk/rejser/hawaii-rummer-baade-smuk-natur-og-historiske-invasioner_-men-i-dag-er-det",
        "title": "Hawaii rummer både smuk natur og historiske invasioner. Men i dag er det farligste at få en kokosnød i hovedet",
        "content": "Der er ingen slanger og heller ingen skorpioner i paradiset derude midt i Stillehavet. Det farligste er at få en kokosnød i hovedet, fortæller min sidemand i flyveren på de sidste 5.000 km fra Los Angeles til Honolulu. 18.000 km og omkring 35 timer med to stop undervejs har det taget fra København over til den sydligste del af USA. Det er mørkt, da vi lander, det dufter dejligt, og varmen sænker sig som en dyne omkring mig sammen med en træthed, der gør, at min største prioritet er at finde hotellet i Honolulu, inden jeg skal videre i morgen tidlig til den sydligste og største af øerne. Big Island eller Hawaii, som den også hedder, ligger kun en 45 minutters flyvetur fra Honolulu. Jeg lander i Kona på vestsiden af øen, og biludlejningsfirmaet i lufthavnen er nemt at finde. Så er det ellers bare 20 km sydpå af hovedvej nr. 19, som senere hedder nr. 11 og til sidst Mamalahoa Highway. Et lille skilt ved Chevron-tanken peger til højre, og derinde mellem træer og duftende blomster dukker The Rainbow Plantation op. Kaffemøllen på Rainbow Plantation bruges til overnattende gæster.Fold sammenLæs mereFoto: Lise Dakinah. Den tidligere kaffe- og frugtplantage er nu bed & breakfast, hvor jeg skal bo i den gamle kaffemølle. Den er indrettet med soveværelser og et såkaldt junglekøkken udenfor med alt, hvad der skal til for at lave mad. Et par hvide påfugle skriger, ellers er der helt stille. Stedet ejes af svenske Christian van Dyck, der er fra Falsterbro, men har boet på fastlandet i USA og i Hawaii i mange år. Han er meget informativ, og af alle de oplevelser, han anbefaler, er den ene lige i nærheden. Den nationalhistoriske park Pu’uhonua o Honaunau ligger på en halvø og fortæller historien om de oprindelige hawaiianere, der i 300-tallet kom sejlende fra Marquesasøerne i det sydlige Stillehav. De etablerede en åndelig kultur, men blev invaderet for 900 år siden af polynesere fra Tahiti, der indførte et stift og voldeligt klassesystem, hvor man blev dømt fredløs for at se en høvding i øjnene eller for at træde på hans skygge. Pu’uhonua o Honaunau var et helligt sted for høvdingen og hans familie, men det var også et tilflugtssted. En dødsdømt, der overlevede at svømme over et farvand med stærk strøm og hajer, kunne starte forfra som en fri person. Udskårne gudefigurer er kopier baseret på tegninger og beskrivelser af de oprindelige. De står i den nationalhistoriske park på Big Island.Fold sammenLæs mereFoto: Lise Dakinah. Alle Hawaii-øerne sidder på en vulkan, og det ses tydeligt på Big Island, hvor Kilauea konstant har været i udbrud i over 35 år. Haleakala på naboøen Maui har ikke udspyet lava i 200 år, men den anses for at være aktiv. Rundt omkring krateret ligger nationalparken af samme navn, og naturelskere fra hele verden strømmer til for at vandre på de 60 km stier, der spænder fra nemme til strabadserende. Det mest omfangsrige banyan-træ i Hawaii står tæt ved havnen i Lahaina på Maui.Fold sammenLæs mereFoto: Lise Dakinah. Der er tre kilometer op til den øverste kant af det store krater, og jeg har allieret mig med den lokale ranger, Chuck Lassiter, som har en jeep. Det går langsomt op gennem et hav af hårnålesving – to timer tager det. Krateret, der består af flere vulkankratere, ligner et månelandskab og virker goldt. Det blæser meget, og Chuck fortæller, at selv om temperaturudsvingene mellem dag og nat er ekstreme, vokser planten sølvsværd deroppe – en af verdens mest sjældne planter. Det tager op til 50 år før den blomstrer. Så er Lahaina en hel anden historie. Som tidligere hvalfangerby ligger de velbevarede træbygninger fra 1800-tallet i nærheden af havnen. En gåtur ned af Front St., hvor turistbådene ligger for anker, kan gøres på ti minutter. Men det er let at falde i snak med lokale og turister i de mange små butikker eller på markedet under det mest omfangsrige banyan-træ i Hawaii. Der er mange smukke og velbevarede træhuse i Lahaina fra hvalfangstens storhedstid.Fold sammenLæs mereFoto: Lise Dakinah. Mauis nordkyst er et mekka for surfere – og grønne havskildpadder eller Honu, som de hedder lokalt. I Hookipa Beach County Park kravler de op på stranden ved solnedgang, og her kan du komme helt tæt på de store krybdyr, som kan blive op til 90 kilo tunge og måle halvanden meter. En anden måde at opleve de fredsommelige dyr er en snorkeltur i vandet. Molokini er en lille kraterø, der kun stikker 50 meter op over havets overflade lige ud for Maui. Her er også havskildpadder og blæksprutter, og vandet lige omkring øen er fyldt med alle de farverige fisk, du ser i et akvarie. Du kan tage båden ud fra havnen i Maalaea om morgenen for at snorkle. Kilauea-vulkanen på Big Island gik for alvor i offensiven sidste år efter en række jordskælv, og flere landsbyer måtte evakueres.Fold sammenLæs mereFoto: Lise Dakinah. Alle Hawaii-øerne har grønne områder med tropiske planter. Og det gælder i hvert fald også Kauai, den mest regnfulde af øerne – også kaldet Haveøen. Stedet ligner mormors vindueskarm med hibiscus, bougainvillea, julestjerner og svigermors skarpe tunge. Tungtduftende engletrompeter og bregner, bare blæst op i maxi-størrelser som store træer eller buske. Jeg har meldt mig til en kajaktur ned ad Wailua-floden og en vandretur ind gennem tropeskoven til et af de mange vandfald på øen. Vi skal ro til der, hvor floden bliver for lavvandet, så går vi videre ind i skoven, fortæller vores guide, Ty. Han er biolog og antropolog og har stor viden om området. De oprindelige hawaiianske kvinder gemte den nyfødtes navlestreng i en revne i en sten for at se, hvordan den nyfødtes liv ville blive, fortæller vores guide Ty.Fold sammenLæs mereFoto: Lise Dakinah. »Her er mange hellige sten. Kvinderne fra den oprindelige befolkning på Hawaii forsøgte at føde på en sten. Barnets navlestreng blev gemt i en revne i stenen, og man holdt øje med, om en fugl tog den. Så blev barnet nemlig kongelig. Hvis den blev taget af en rotte, blev den nyfødte dræbt, og hvis navlestrengen stadig lå der efter tre dage, var barnets skæbne at vokse op som et almindeligt menneske.« Ty fortæller, hvad planterne blev brugt til af de oprindelige hawaiianere, at Hawaii betyder »vi har fundet nyt land«, og at befolkningen i dag består af tilflyttere fra Stillehavsregionen, Asien og Vesten. Mens Ty snakker, går vi flere gange gennem mindre vandløb, der går os til navlen, og regnen pisker ned. Vi er drivvåde, da vi kommer frem til vandfaldet, og flere hopper i med tøj på. Kauai er en meget grøn ø med mange vandfald.Fold sammenLæs mereFoto: Lise Dakinah. »Det blæser for meget på vestkysten, så vi sejler mod øst i stedet for,« siger kaptajnen. Vi er 60-70 mennesker, der om bord på Captain Andys katamaran skal ud og kigge efter pukkelhvaler og opleve en smuk solnedgang, mens en cocktail, vin og kokkens trerettersmenu bliver serveret. Pukkelhvaler bliver 30-40 ton tunge og 13-14 meter lange. De føder deres unger i april og svømmer så tilbage til Alaska. Det er ikke april, og en af de andre turister, jeg snakker med, siger, at det ikke er optimalt at sejle mod øst, når man skal se hvaler. Pukkelhvalerne glimrer da også ved deres fravær, så i stedet hygger vi og småsludrer med hinanden. Jeg tager tilbage til hotellet uden skyggen af en pukkelhval, men med Hawaii i hjertet. FAKTARejseinfoTransport: Det er en lang og sej flytur på et døgn eller mere med to skift undervejs. De fleste større flyselskaber flyver til de amerikanske storbyer på vestkysten med et flyskift inden.Mange rejsebureauer arrangerer ture med fly eller krydstogtskibe til Hawaii.Priser: Hawaii er generelt halvanden gange så dyr som resten af USA. Det gælder også hotelpriser.Rejsetidspunkt: Det regner mest fra november til april. Den gennemsnitlige temperatur ligger på 24-27 grader hele året.Berlingskes rejse var delvist sponseret af Hawaii Tourism (gohawaii.com/uk) og USA Rejser (usa@usarejser.dk). Dette har ikke haft indflydelse på artiklens indhold.FOLD UD Transport: Det er en lang og sej flytur på et døgn eller mere med to skift undervejs. De fleste større flyselskaber flyver til de amerikanske storbyer på vestkysten med et flyskift inden. Mange rejsebureauer arrangerer ture med fly eller krydstogtskibe til Hawaii. Priser: Hawaii er generelt halvanden gange så dyr som resten af USA. Det gælder også hotelpriser. Rejsetidspunkt: Det regner mest fra november til april. Den gennemsnitlige temperatur ligger på 24-27 grader hele året. Berlingskes rejse var delvist sponseret af Hawaii Tourism (gohawaii.com/uk) og USA Rejser (usa@usarejser.dk). Dette har ikke haft indflydelse på artiklens indhold.",
        "metadata": {
            "source": "https://www.berlingske.dk/rejser/hawaii-rummer-baade-smuk-natur-og-historiske-invasioner.-men-i-dag-er-det",
            "image_url": "https://berlingske.bmcdn.dk/media/cache/resolve/image_x_large/image/111/1110271/22607135-bmweb.jpg",
            "publication_time": "Lørdag d. 26. januar 2019, kl. 12.00",
            "author": null,
            "related_links": [],
            "attachments": []
        }
    }
}