{
    "version": "1.0",
    "document": {
        "id": "https://www_berlingske_dk/kommentarer/direktoer-for-saedbank-ligestil-aeg-og-saeddonorer-i-danmark",
        "title": "Direktør for sædbank: Ligestil æg- og sæddonorer i Danmark",
        "content": "Danskerne får færre og færre bøn. På Christiansborg søges efter løsninger. Alligevel overses én. For udviklingen skal vendes. Skal vi være flere i Danmark, kræver det hjælp. Det ved man også politisk. Det stod klart i statsministerensnytårstale, at regeringen har sat sig for at hjælpe ufrivilligt barnløse. Det glæder mig, at Moderaterne ønsker at bringe den private kapacitet i spil med en behandlingsgaranti for fertilitetsbehandling – og at også Venstre og Socialdemokratiet bakker op om private aktørers bidrag til at nedbringe de lange ventelister på fertilitetsbehandling. Det vil være en milepæl i at opfylde familiedrømmen for flest mulige danskere. De gode takter skal ikke stoppe her. Som Lars Løkke Rasmussen sagde på Moderaternes årsmøde, skal vi begynde med de lavthængende frugter på fertilitetsområdet. Så kære regering. Her er en lavthængende frugt, I kan plukke: Ligestil æg- og sæddonorer i Danmark. Afskaf §12 i Lov om Assisteret Reproduktion, der står i vejen for at kunne etablere en dansk ægbank. Ventelister og stor efterspørgsel på behandling med donoræg kan ikke løses alene af en behandlingsgaranti. Her er udfordringen, at Danmark har en forældet fertilitetslovgivning, der gør unødvendig forskel på mænd og kvinder og sætter misforståede etiske hensyn før sund fornuft. Donorernes vilkår er skæve. Mens sæddonorer har god og fleksibel adgang til at donere, kan ægdonoren kun bidrage, når der er en modtager klar – og ikke når det passer i giverens liv – mens hele donationen skal gå til én modtager. De resterende æg destrueres fremfor at blive givet til en anden modtager på ventelisten. Et meningsløst spild – for donorerne og dem, der venter. Det er resultat af en lovgivning, der ikke giver kvinder selvbestemmelse over egne kønsceller. Der er taget vigtige skridt i retningen mod at modernisere Lov om Assisteret Reproduktion efter pres fra stærke stemmer i debatten: Ophævelsen af femårs tidsgrænsen for nedfrysning af æg og muligheden for partnerægdonation. Det var på tide. Men vi er ikke i mål. Der gøres stadig meningsløs forskel på kønnene i lovgivningen. Modsat handel med sæd er handel med æg ikke tilladt. Hvorfor? Fordi det i Danmark betragtes som etisk betænkeligt at oprette en privat ægbank grundet den hormonbehandling, donoren skal igennem. Det er et misforstået hensyn. Det kan og skal kvinder selv bestemme. På trods af gode takter på fertilitetsområdet lever et overformynderiske syn på kvinders kønsceller i lovgivningen. Og her står Danmark alene. Sverige, Norge og Finland har ligestillet sæd- og æg ved at tillade oprettelsen af private ægbanker. Vi bør følge vores naboer i Norden og skabe et moderne system til glæde for både donor og modtager. Det er på tide, at den lavest hængende frugt bliver plukket. Det er på tide, at også danskere får selvbestemmelse over egne kønsceller – uanset om disse skal opbevares til senere eller doneres til de mange i fertilitetsbehandling. Lad os sikre fri og lige sæd- og ægdonation. Det er sund fornuft. Jakob Axel Nielsen er direktør for Cryos International og fhv. sundhedsminister for Det Konservative Folkeparti ",
        "metadata": {
            "source": "https://www.berlingske.dk/kommentarer/direktoer-for-saedbank-ligestil-aeg-og-saeddonorer-i-danmark",
            "image_url": "https://berlingske.bmcdn.dk/media/cache/resolve/image_x_large/image/177/1779793/24670021-donorernes-vilkr-er-skve-mens-sddonorer-har-g.jpg",
            "publication_time": "Tirsdag d. 02. april 2024, kl. 15.02",
            "author": null,
            "related_links": [],
            "attachments": []
        }
    }
}