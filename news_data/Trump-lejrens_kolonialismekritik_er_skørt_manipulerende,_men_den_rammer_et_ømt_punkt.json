{
    "version": "1.0",
    "document": {
        "id": "https://www_berlingske_dk/kommentatorer/trump-lejrens-kolonialismekritik-er-skoert-manipulerende-men-den",
        "title": "Trump-lejrens kolonialismekritik er skørt manipulerende, men den rammer et ømt punkt",
        "content": "Da Trump-flyet landede i Nuuk denne uge, var Charlie Kirk med på turen, og han gik bagefter på sin YouTube-kanal for at tegneet dystert billedeaf forholdet mellem grønlænderne og Danmark. Grønlænderne mente ifølge den kendte Trump-aktivist, at de bliver behandlet »forfærdeligt« af deres »danske herskere«. Donald Trumps søn, som spillede hovedrollen under besøget, har leveretsamme slags kritikved at anklage danskerne for »racisme« og for at behandle grønlænderne som »anden- og tredjerangsborgere« Man kan affeje Trump-lejrens postkolonialistiske kritik som ren kynisme, men ordene vækker desværre genklang i Nuuk. Da den grønlandske landsstyreformand, Múte B. Egede, holdt en nytårstale, som varslede et nyt opgør med Rigsfællesskabet, talte han om at bryde »kolonitidens lænker« for at tage de næste skridt til »løsrivelse fra Danmark«. Se Múte B. Egedes nytårstale her:  Múte B. Egedes formuleringer vidner om, hvordan separatismen i Grønland har udviklet sig fra at være en fjern drøm om selvstændighed til en hård politisk konkurrence om at fremstå mest ivrig på spørgsmålet. Samtidig er retorikken blevet præget af de seneste års identitetspolitiske strømninger i den vestlige verden. Derfor fyger det med grønlandsk kritik af dansk »koloniherrementalitet« og »eurocentrisk« dominans. I december gik Múte B. Egede så vidt, at han anklagede Danmark for»folkedrab«i forbindelse med spiralkampagnen, hvor danske læger i 1960erne og 1970erne uden samtykke opsatte spiraler på fødedygtige piger og kvinder i Grønland. Anklagen om folkedrab holder ikke. Målet med spiralkampagnen var ikke at udrydde en etnisk gruppe, men kampagnen udgjorde et voldsomt brud på de grønlandske kvinders rettigheder, og den gør det svært at afvise den postkolonialistiske kritik af Danmark. De grønlandske kvinder blev vitterlig behandlet efter en anden standard end danske kvinder på samme tid. Se klip her fra pressemødet 7. januar, hvor Trump gør krav på Grønland:  Grønland har aldrig været en koloni, som De Vestindiske Øer var det for Danmark. Vores bånd går tilbage til de første nordiske bosættelser i Grønland i vikingetiden, og vi har aldrig gjort grønlændere til slaver. Men vi kan ikke løbe fra, at relationerne mellem Danmark og Grønland har været præget af en ekstrem ulighed. Derfor bliver fortiden ved med at kaste lange skygger over vores forhold, og det kan blive svært at finde forsoning. Selv hvis vi fra dansk side anerkender fejl og undskylder – som senest Mette Frederiksen gjorde det over for grønlandske»eksperimentbørn«, der blev sendt til Danmark i 1951 – er det langtfra sikkert, at det er nok. Der vil stadig være en politisk dynamik i Grønland, hvor partier forsøger at overgå hinanden i kritik af Danmark. Der vil stadig være en ung generation af grønlændere, der søger en mere grønlandsk identitet, og indtil videre har vi fra dansk side hele tiden været forsinket med at forstå de grønlandske oplevelser af forskelsbehandling. Senest havde vi en tåbelig strid om retten til attale grønlandski Folketinget. Hvis vi skal gøre os håb om, at grønlænderne vil føle sig som ligeværdige partnere i Rigsfællesskabet, må det altså være en formssag, at der kan blive oversat fra grønlandsk til dansk i vores fælles parlament. Forvirring opstod 12. maj 2023, da Aki-Mathilda Høegh-Dam (Siumut) insisterede på at tale grønlandsk fra Folketingets talerstol:  Mange danskere mangler at acceptere, at Grønland er sin egen nation, men samtidig kniber det fra grønlandsk side med at erkende, at Grønland er en meget sårbar nation. Problemet er ikke kunøkonomien, som er dybt afhængig af Danmark. Der er også et demografisk problem. Der er i dag knap 57.000 indbyggere i Grønland (heraf er cirka 90 procent inuitter), og hvert år flytter flere grønlændere til Danmark, hvor vi nu har 17.000 over indbyggere født i Grønland. De tal tyder på, at temmelig mange grønlændere må sætte pris på Danmark, men de udstiller også en truende befolkningskrise. Lige nu holdes befolkningstallet i Grønland oppe af asiatiske indvandrere, som knokler på fiskefabrikkerne, men det grønlandske folk skrumper. I denseneste prognosefra Grønlands Statistik vil der være under 40.000 mennesker født i Grønland tilbage i Grønland i 2049. De tal burde udløse alarmklokker, men de fylder ikke meget i grønlandsk debat. De ledende grønlandske politikere vil hellere dyrke den identitetspolitiske offerfortælling om dansk herredømme end forholde sig til demografiens barske realitet.  En anden realitet, man bør forholde sig til, handler om rå magt. Vi fik en demonstration af den, da Trump-flyet landede i Nuuk, og USAs kommende præsident krævede, at Grønland bliver amerikansk. Det er dramatisk for Danmark, at Trump ikke ville udelukke anvendelsen af militær magt og økonomiske sanktioner for at nå sit mål, men meldingerne burde også bekymre i Nuuk. De udstillede en rå imperialistisk vilje til at underlægge sig territorium, og dermed udstillede de også Grønlands udsathed, hvis landet skulle stå alene. Hvordan er det nu lige, at USA har behandlet sin oprindelige befolkning, og hvordan er det, at Trump og hans støtter plejer at tale om ikkeamerikanske kulturer? Husk blot, hvordan Trumps sidste valgmøde i New York endte ud i jubel over, at en komiker kaldte det selvstyrende amerikanske territorium Puerto Rico for»en flydende ø af affald«. Det er svært at bryde igennem muren af historisk bitterhed mod Danmark i Grønland, men vi må ikke give op endnu. Danmark kan blive ved med at støtte Grønland, alt imens grønlænderne bestemmer mere selv. Det er det, vi skal prøve at udtænke planer for og overbevise grønlænderne om: De kan opnå mest selvstændighed sammen med os. At komme direkte under amerikansk dominans kan i hvert fald ikke være en ønskedrøm.",
        "metadata": {
            "source": "https://www.berlingske.dk/kommentatorer/trump-lejrens-kolonialismekritik-er-skoert-manipulerende-men-den",
            "image_url": null,
            "publication_time": "Fredag d. 10. januar 2025, kl. 14.05",
            "author": "Pierre Collignon",
            "related_links": [],
            "attachments": []
        }
    }
}